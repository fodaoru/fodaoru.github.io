# 圆觉经

### 序分

如是我闻。

一时，婆伽婆入于神通大光明藏，三昧正受，一切如来光严住持，是诸众生清净觉地。身心寂灭，平等本际，圆满十方，不二随顺，于不二境，现诸净土。

与大菩萨摩诃萨十万人俱。其名曰文殊师利菩萨，普贤菩萨，普眼菩萨，金刚藏菩萨，弥勒菩萨，清净慧菩萨，威德自在菩萨，辩音菩萨，净诸业障菩萨，普觉菩萨，圆觉菩萨，贤善首菩萨等而为上首，与诸眷属皆入三昧，同住如来平等法会。



### 文殊师利菩萨

于是，文殊师利菩萨在大众中即从座起，顶礼佛足，右绕三匝，长跪叉手，而白佛言：​“大悲世尊，愿为此会诸来法众，说于如来本起清净因地法行，及说菩萨于大乘中发清净心，远离诸病，能使未来末世众生求大乘者，不堕邪见。​” 作是语已，五体投地，如是三请，终而复始。

尔时，世尊告文殊师利菩萨言：​“善哉！善哉！善男子，汝等乃能为诸菩萨咨询如来因地法行，及为末世一切众生求大乘者，得正住持，不堕邪见。汝今谛听，当为汝说。​”

时，文殊师利菩萨奉教欢喜，及诸大众默然而听。
