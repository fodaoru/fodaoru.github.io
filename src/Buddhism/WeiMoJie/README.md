# 维摩诘经

### 佛国品第一

如是我闻：一时，佛在毘耶离庵罗树园，与大比丘众八千人俱，菩萨三万二千，众所知识，大智本行，皆悉成就；诸佛威神之所建立，为护法城，受持正法；能师子吼，名闻十方；众人不请，友而安之；绍隆三宝，能使不绝；降伏魔怨，制诸外道，悉已清净，永离盖缠；心常安住，无碍解脱；念、定、总持、辩才不断；布施、持戒、忍辱、精进、禅定、智慧及方便、力，无不具足；逮无所得不起法忍；已能随顺，转不退轮；善解法相，知众生根；盖诸大众得无所畏、功德智慧，以修其心；相好严身，色像第一，舍诸世间所有饰好；名称高远，逾于须弥；深信坚固，犹若金刚；法宝普照，而雨甘露；于众言音，微妙第一；深入缘起，断诸邪见，有无二边，无复余习；演法无畏，犹师子吼，其所讲说，乃如雷震，无有量，已过量；集众法宝，如海导师，了达诸法深妙之义；善知众生往来所趣及心所行；近无等等佛自在慧、十力、无畏、十八不共；关闭一切诸恶趣门，而生五道以现其身；为大医王，善疗众病，应病与药，令得服行；无量功德皆成就，无量佛土皆严净；其见闻者，无不蒙益，诸有所作，亦不唐捐：如是一切功德，皆悉具足。

其名曰：等观菩萨、不等观菩萨、等不等观菩萨、定自在王菩萨、法自在王菩萨、法相菩萨、光相菩萨、光严菩萨、大严菩萨、宝积菩萨、辩积菩萨、宝手菩萨、宝印手菩萨、常举手菩萨、常下手菩萨、常惨菩萨、喜根菩萨、喜王菩萨、辩音菩萨、虚空藏菩萨、执宝炬菩萨、宝勇菩萨、宝见菩萨、帝网菩萨、明网菩萨、无缘观菩萨、慧积菩萨、宝胜菩萨、天王菩萨、坏魔菩萨、电德菩萨、自在王菩萨、功德相严菩萨、师子吼菩萨、雷音菩萨、山相击音菩萨、香象菩萨、白香象菩萨、常精进菩萨、不休息菩萨、妙生菩萨、华严菩萨、观世音菩萨、得大势菩萨、梵网菩萨、宝杖菩萨、无胜菩萨、严土菩萨、金髻菩萨、珠髻菩萨、弥勒菩萨、文殊师利法王子菩萨，如是等三万二千人。复有万梵天王尸弃等，从余四天下来诣佛所，而为听法。复有万二千天帝，亦从余四天下，来在会坐。并余大威力诸天、龙神、夜叉、乾闼婆、阿修罗、迦楼罗、紧那罗、摩睺罗伽等，悉来会坐。诸比丘、比丘尼、优婆塞、优婆夷，俱来会坐。

彼时，佛与无量百千之众，恭敬围绕，而为说法，譬如须弥山王，显于大海；安处众宝师子之座，蔽于一切诸来大众。尔时，毗耶离城有长者子，名曰宝积，与五百长者子，俱持七宝盖，来诣佛所，头面礼足，各以其盖，共供养佛。佛之威神令诸宝盖，合成一盖，遍覆三千大千世界。而此世界广长之相，悉于中现。又此三千大千世界，诸须弥山、雪山、目真邻陀山、摩诃目真邻陀山、香山、黑山、铁围山、大铁围山、大海江河、川流泉源，及日月星辰、天宫、龙宫、诸尊神宫，悉现于宝盖中。又十方诸佛，诸佛说法，亦现于宝盖中。

尔时，一切大众睹佛神力，叹未曾有。合掌礼佛，瞻仰尊颜，目不暂舍。长者子宝积，即于佛前，以偈颂曰：

> 目净修广如青莲，心净已度诸禅定；
> 
> 久积净业称无量，导众以寂故稽首。
> 
> 既见大圣以神变，普现十方无量土；
> 
> 其中诸佛演说法，于是一切悉见闻。
> 
> 法王法力超群生，常以法财施一切；
> 
> <u>能善分别诸法相，于第一义而不动</u>。
> 
> 已于诸法得自在，是故稽首此法王；
> 
> 说法不有亦不无，以因缘故诸法生。
> 
> 无我无造无受者，善恶之业亦不亡；
> 
> 始在佛树力降魔，得甘露灭觉道成。
> 
> 已无心意无受行，而悉摧伏诸外道；
> 
> 三转法轮于大千，其轮本来常清净。
> 
> 天人得道此为证，三宝于是现世间；
> 
> 以斯妙法济群生，一受不退常寂然。
> 
> 度老病死大医王，当礼法海德无边；
> 
> 毁誉不动如须弥，于善不善等以慈。
> 
> 心行平等如虚空，孰闻人宝不敬承；
> 
> 今奉世尊此微盖，于中现我三千界。
> 
> 诸天龙神所居宫，乾闼婆等及夜叉；
> 
> 悉见世间诸所有，十力哀现是化变。
> 
> 众睹希有皆叹佛，今我稽首三界尊；
> 
> 大圣法王众所归，净心观佛靡不欣！
> 
> 各见世尊在其前，斯则神力不共法；
> 
> 佛以一音演说法，众生随类各得解。
> 
> 皆谓世尊同其语，斯则神力不共法；
> 
> 佛以一音演说法，众生各各随所解。
> 
> 普得受行获其利，斯则神力不共法；
> 
> 佛以一音演说法，或有恐畏或欢喜。
> 
> 或生厌离或断疑，斯则神力不共法；
> 
> 稽首十力大精进，稽首已得无所畏。
> 
> 稽首住于不共法，稽首一切大大导师。
> 
> 稽首能断众结缚，稽首已到于彼岸。
> 
> 稽首能度诸世间，稽首永离生死道；
> 
> 悉知众生来去相，善于诸法得解脱。
> 
> 不著世间如莲华，常善入于空寂行；
> 
> 达诸法相无罣碍，稽首如空无所依。

尔时，长者子宝积说此偈已，白佛言：​“世尊！是五百长者子，皆已发阿耨多罗三藐三菩提心，愿闻得佛国土清净，唯愿世尊，说诸菩萨净土之行。​”

佛言：​“善哉，宝积！乃能为诸菩萨，问于如来净土之行。谛听，谛听！善思念之，当为汝说。​”

于是宝积及五百长者子，受教而听。

佛言：​“宝积！<u>众生之类，是菩萨佛土</u>。所以者何？菩萨随所化众生，而取佛土；随所调伏众生，而取佛土；随诸众生，应以何国入佛智慧，而取佛土；随诸众生，应以何国起菩萨根，而取佛土。所以者何？<u>菩萨取于净国，皆为饶益诸众生故</u>。譬如有人，欲于空地，造立宫室，随意无碍；若于虚空，终不能成。菩萨如是，为成就众生故，愿取佛国；愿取佛国者，非于空也。

“宝积！当知，<u>直心</u>是菩萨净土，菩萨成佛时，不谄众生来生其国；<u>深心</u>是菩萨净土，菩萨成佛时，具足功德众生来生其国；<u>菩提心</u>是菩萨净土，菩萨成佛时，大乘众生来生其国；<u>布施</u>是菩萨净土，菩萨成佛时，一切能舍众生来生其国；<u>持戒</u>是菩萨净土，菩萨成佛时，行十善道满愿众生来生其国；<u>忍辱</u>是菩萨净土，菩萨成佛时，三十二相庄严众生来生其国；<u>精进</u>是菩萨净土，菩萨成佛时，勤修一切功德众生来生其国；<u>禅定</u>是菩萨净土，菩萨成佛时，摄心不乱众生来生其国；<u>智慧</u>是菩萨净土，菩萨成佛时，正定众生来生其国；<u>四无量心</u>是菩萨净土，菩萨成佛时，成就慈悲喜舍众生来生其国；<u>四摄法</u>是菩萨净土，菩萨成佛时，解脱所摄众生来生其国；<u>方便</u>是菩萨净土，菩萨成佛时，于一切法方便无碍众生来生其国；<u>三十七道品</u>是菩萨净土，菩萨成佛时，念处、正勤、神足、根、力、觉、道众生来生其国；<u>回向心</u>是菩萨净土，菩萨成佛时，得一切具足功德国土；<u>说除八难</u>是菩萨净土，菩萨成佛时，国土无有三恶八难；<u>自守戒行、不讥彼阙</u>是菩萨净土，菩萨成佛时，国土无有犯禁之名；<u>十善</u>是菩萨净土，菩萨成佛时，命不中夭，大富梵行，所言诚谛，常以软语，眷属不离，善和诤讼，言必饶益，不嫉不恚，正见众生来生其国。

“如是，宝积！菩萨随其直心，则能发行；随其发行，则得深心；随其深心，则意调伏；随其调伏，则如说行；随如说行，则能回向；随其回向，则有方便；随其方便，则成就众生；随成就众生，则佛土净；随佛土净，则说法净；随说法净，则智慧净；随智慧净，则其心净；随其心净，则一切功德净。是故，宝积！<u>若菩萨欲得净土，当净其心；随其心净，则佛土净</u>。​”

    

尔时，舍利弗承佛威神作是念：若菩萨心净则佛土净者，我世尊本为菩萨时，意岂不净？而是佛土，不净若此？

佛知其念，即告之言：​“于意云何？<u>日月岂不净耶？而盲者不见</u>。​”

对曰：​“不也，世尊！是盲者过，非日月咎。​”​

“舍利弗！<u>众生罪故，不见如来国土严净</u>，非如来咎。舍利弗！我此土净，而汝不见。​”

尔时，螺髻梵王语舍利弗:“勿作是念，谓此佛土以为不净。所以者何？我见释迦牟尼佛土清净，譬如自在天宫。​”

舍利弗言：​“我见此土，丘陵坑坎，荆棘沙砾，土石诸山，秽恶充满。​”

螺髻梵王言：​“仁者心有高下，不依佛慧，故见此土为不净耳！舍利弗！<u>菩萨于一切众生悉皆平等，深心清净，依佛智慧，则能见此佛土清净</u>。​”

于是佛以足指按地，即时三千大千世界，若干百千珍宝严饰，譬如宝庄严佛无量功德宝庄严土。一切大众叹未曾有，而皆自见坐宝莲华。

佛告舍利弗：​“汝且观是佛土严净！”

舍利弗言：​“唯然，世尊！本所不见，本所不闻，今佛国土严净悉现。​”

佛告舍利弗：​“我佛国土，常净若此，为欲度斯下劣人故，示是众恶不净土耳！譬如诸天，共宝器食，随其福德，饭色有异。如是，舍利弗！若人心净，便见此土功德庄严。​”

当佛现此国土严净之时，宝积所将五百长者子，皆得无生法忍；八万四千人，皆发阿耨多罗三藐三菩提心。佛摄神足，于是世界还复如故。求声闻乘者三万二千，诸天及人，知有为法，皆悉无常，远尘离垢，得法眼净。八千比丘，不受诸法，漏尽意解。

----

### 方便品第二

尔时，毗耶离大城中有长者，名维摩诘，已曾供养无量诸佛，深植善本，得无生忍；辩才无碍，游戏神通；逮诸总持，获无所畏；降魔劳怨，入深法门；善于智度，通达方便；大愿成就，明了众生心之所趣，又能分别诸根利钝。久于佛道，心已纯淑，决定大乘；诸有所作，能善思量；住佛威仪，心大如海；诸佛咨嗟，弟子、释、梵、世主所敬。欲度人故，以善方便，居毗耶离。

资财无量，摄诸贫民；奉戒清净，摄诸毁禁；以忍调行，摄诸恚怒；以大精进，摄诸懈怠；一心禅寂，摄诸乱意；以决定慧，摄诸无智。

虽为白衣，奉持沙门清净律行；虽处居家，不著三界；示有妻子，常修梵行；现有眷属，常乐远离；虽服宝饰，而以相好严身；虽复饮食，而以禅悦为味；若至博弈戏处，辄以度人；受诸异道，不毁正信；虽明世典，常乐佛法。一切见敬，为供养中最。

执持正法，摄诸长幼；一切治生谐偶，虽获俗利，不以喜悦；游诸四衢，饶益众生；入治正法，救护一切；入讲论处，导以大乘；入诸学堂，诱开童蒙；入诸淫舍，示欲之过；入诸酒肆，能立其志。

若在长者，长者中尊，为说胜法；若在居士，居士中尊，断其贪著；若在刹利，刹利中尊，教以忍辱；若在婆罗门，婆罗门中尊，除其我慢；若在大臣，大臣中尊，教以正法；若在王子，王子中尊，示以忠孝；若在内官，内官中尊，化正宫女；若在庶民，庶民中尊，令兴福力；若在梵天，梵天中尊，诲以胜慧；若在帝释，帝释中尊，示现无常；若在护世，护世中尊，护诸众生。

    

长者维摩诘，以如是等无量方便，饶益众生。其以方便，现身有疾。以其疾故，国王、大臣、长者、居士、婆罗门等，及诸王子，并余官属，无数千人皆往问疾。其往者，维摩诘因以身疾，广为说法：

“诸仁者，<u>是身无常，无强、无力、无坚，速朽之法，不可信也；为苦为恼，众病所集。诸仁者，如此身，明智者所不怙</u>。

“是身如聚沫，不可撮摩；是身如泡，不得久立；是身如焰，从渴爱生；是身如芭蕉，中无有坚；是身如幻，从颠倒起；是身如梦，为虚妄见；是身如影，从业缘现；是身如响，属诸因缘；是身如浮云，须臾变灭；是身如电，念念不住；是身无主，为如地；是身无我，为如火；是身无寿，为如风；是身无人，为如水；是身不实，四大为家；是身为空，离我、我所；是身无知，如草木瓦砾；是身无作，风力所转；是身不净，秽恶充满；是身为虚伪，虽假以澡浴衣食，必归磨灭；是身为灾，百一病恼；是身如丘井，为老所逼；是身无定，为要当死；是身如毒蛇，如怨贼，如空聚，阴界诸入所共合成。

“诸仁者，此可患厌，当乐佛身。所以者何？<u>佛身者，即法身也</u>。从无量功德智慧生，从戒、定、慧、解脱、解脱知见生，从慈、悲、喜、舍生，从布施、持戒、忍辱、柔和、勤行、精进、禅定、解脱、三昧、多闻、智慧诸波罗蜜生，从方便生，从六通生，从三明生，从三十七道品生，从止观生，从十力、四无所畏、十八不共法生，从断一切不善法、集一切善法生，从真实生，从不放逸生，从如是无量清净法生如来身。诸仁者，欲得佛身，断一切众生病者，当发阿耨多罗三藐三菩提心。​”

如是，长者维摩诘为诸问病者如应说法，令无数千人皆发阿耨多罗三藐三菩提心。

-----

### 弟子品第三

尔时，长者维摩诘自念：寝疾于床，世尊大慈，宁不垂愍？

佛知其意，即告舍利弗:“汝行诣维摩诘问疾。​”

舍利弗白佛言：​“世尊，我不堪任诣彼问疾。所以者何？忆念我昔，曾于林中宴坐树下，时维摩诘来谓我言：‘唯，舍利弗！不必是坐，为宴坐也！<u>夫宴坐者，不于三界现身意，是为宴坐；不起灭定而现诸威仪，是为宴坐；不舍道法而现凡夫事，是为宴坐；心不住内，亦不在外，是为宴坐；于诸见不动，而修行三十七品，是为宴坐；不断烦恼而入涅槃，是为宴坐</u>。若能如是坐者，佛所印可。’时我，世尊！闻说是语，默然而止，不能加报，故我不任诣彼问疾。​”

    

佛告大目犍连:“汝行诣维摩诘问疾。​”

目连白佛言：​“世尊，我不堪任诣彼问疾。所以者何？忆念我昔入毗耶离大城，于里巷中，为诸居士说法，时维摩诘来谓我言：‘唯，大目连！为白衣居士说法，不当如仁者所说。夫说法者，当如法说。法无众生，离众生垢故；法无有我，离我垢故；法无寿命，离生死故；法无有人，前后际断故；法常寂然，灭诸相故；法离于相，无所缘故；法无名字，言语断故；法无有说，离觉观故；法无形相，如虚空故；法无戏论，毕竟空故；法无我所，离我所故；法无分别，离诸识故；法无有比，无相待故；法不属因，不在缘故；法同法性，入诸法故；法随于如，无所随故；法住实际，诸边不动故；法无动摇，不依六尘故；法无去来，常不住故；法顺空，随无相，应无作；法离好丑，法无增损，法无生灭，法无所归，法过眼耳鼻舌身心；法无高下，法常住不动，法离一切观行。唯，大目连！法相如是，岂可说乎？<u>夫说法者，无说无示；其听法者，无闻无得。譬如幻士为幻人说法，当建是意而为说法</u>；当了众生根有利钝，善于知见，无所罣碍，以大悲心，赞于大乘，念报佛恩，不断三宝，然后说法。’ 维摩诘说是法时，八百居士发阿耨多罗三藐三菩提心。我无此辩，是故不任诣彼问疾。​”

    

佛告大迦叶:“汝行诣维摩诘问疾。​”

迦叶白佛言：​“世尊，我不堪任诣彼问疾。所以者何？忆念我昔，于贫里而行乞，时维摩诘来谓我言：‘唯，大迦叶！有慈悲心而不能普，舍豪富从贫乞。迦叶，<u>住平等法，应次行乞食</u>。为不食故，应行乞食；为坏和合相故，应取抟食；为不受故，应受彼食。<u>以空聚想，入于聚落</u>；所见色，与盲等；所闻声，与响等；所嗅香，与风等；所食味，不分别。受诸触，如智证；知诸法，如幻相；<u>无自性，无他性</u>；<u>本自不然，今则无灭</u>。迦叶，若能不舍八邪，入八解脱，以邪相入正法；以一食施一切，供养诸佛，及众贤圣，然后可食。如是食者，非有烦恼，非离烦恼；非入定意，非起定意；非住世间，非住涅槃。其有施者，无大福，无小福；不为益，不为损。是为正入佛道，不依声闻。迦叶，若如是食，为不空食人之施也。’ 时我，世尊！闻说是语，得未曾有，即于一切菩萨，深起敬心，复作是念：斯有家名，辩才智慧乃能如是，其谁不发阿耨多罗三藐三菩提心？我从是来，不复劝人以声闻、辟支佛行。是故不任诣彼问疾。​”

    

佛告须菩提：​“汝行诣维摩诘问疾。​”

须菩提白佛言：​“世尊！我不堪任诣彼问疾。所以者何？忆念我昔，入其舍，从乞食，时维摩诘取我钵，盛满饭，谓我言：‘唯，须菩提！<u>若能于食等者，诸法亦等，诸法等者，于食亦等</u>；如是行乞，乃可取食。若须菩提不断淫怒痴，亦不与俱；不坏于身，而随一相；不灭痴爱，起于解脱；以五逆相而得解脱，亦不解不缚；不见四谛，非不见谛；非得果，非不得果；非凡夫，非离凡夫法；非圣人，非不圣人；虽成就一切法，而离诸法相，乃可取食。若须菩提不见佛，不闻法，彼外道六师：富兰那迦叶、末伽梨拘赊梨子、删阇夜毗罗胝子、阿耆多翅舍钦婆罗、迦罗鸠驮迦旃延、尼犍陀若提子等，是汝之师。因其出家，彼师所堕，汝亦随堕，乃可取食。若须菩提入诸邪见，不到彼岸；住于八难，不得无难；同于烦恼，离清净法；汝得无诤三昧，一切众生亦得是定；其施汝者，不名福田；供养汝者，堕三恶道；为与众魔共一手作诸劳侣，汝与众魔，及诸尘劳，等无有异；于一切众生而有怨心，谤诸佛、毁于法，不入众数，终不得灭度，汝若如是，乃可取食。’时我，世尊！闻此茫然，不识是何言？不知以何答？便置钵欲出其舍。维摩诘言：‘唯，须菩提！取钵勿惧。于意云何？如来所作化人，若以是事诘，宁有惧不？’ 我言：‘不也。’  维摩诘言：‘<u>一切诸法，如幻化相，汝今不应有所惧也</u>。所以者何？<u>一切言说，不离是相；至于智者，不著文字，故无所惧</u>。何以故？<u>文字性离，无有文字，是则解脱；解脱相者，则诸法也</u>。’ 维摩诘说是法时，二百天子得法眼净，故我不任诣彼问疾。​”

    

佛告富楼那弥多罗尼子：​“汝行诣维摩诘问疾。​”富楼那白佛言：​“

世尊！我不堪任诣彼问疾。所以者何？忆念我昔于大林中，在一树下，为诸新学比丘说法。时维摩诘来谓我言：‘唯，富楼那！先当入定，观此人心，然后说法。无以秽食置于宝器，当知是比丘心之所念，无以琉璃同彼水精。汝不能知众生根源，无得发起以小乘法。彼自无疮，勿伤之也；欲行大道，莫示小径；无以大海，内于牛迹；无以日光，等彼萤火。富楼那！此比丘久发大乘心，中忘此意，如何以小乘法而教导之？我观小乘智慧微浅，犹如盲人，不能分别一切众生根之利钝。’ 时，维摩诘即入三昧，令此比丘自识宿命，曾于五百佛所植众德本，回向阿耨多罗三藐三菩提，即时豁然，还得本心。于是诸比丘稽首礼维摩诘足。时维摩诘因为说法，于阿耨多罗三藐三菩提，不复退转。我念声闻不观人根，不应说法，是故不任诣彼问疾。​”

    

佛告摩诃迦旃延：​“汝行诣维摩诘问疾。​”

迦旃延白佛言：​“世尊！我不堪任诣彼问疾。所以者何？忆念昔者，佛为诸比丘略说法要，我即于后，敷演其义，谓无常义、苦义、空义、无我义、寂灭义。时维摩诘来谓我言：‘唯，迦旃延！<u>无以生灭心行，说实相法</u>。迦旃延！<u>诸法毕竟不生不灭</u>，是无常义；<u>五受阴，通达空无所起</u>，是苦义；<u>诸法究竟无所有</u>，是空义；<u>于我无我而不二</u>，是无我义；法本不然，今则无灭，是寂灭义。’ 说是法时，彼诸比丘心得解脱。故我不任诣彼问疾。​”

    

佛告阿那律：​“汝行诣维摩诘问疾。​”

阿那律白佛言：​“世尊！我不堪任诣彼问疾。所以者何？忆念我昔于一处经行，时有梵王，名曰严净，与万梵俱，放净光明，来诣我所，稽首作礼问我言：‘几何阿那律天眼所见？’ 我即答言：‘仁者！吾见此释迦牟尼佛土三千大千世界，如观掌中庵摩勒果。’ 时维摩诘来谓我言：‘唯，阿那律！天眼所见，为作相耶？无作相耶？假使作相，则与外道五通等；若无作相，即是无为，不应有见。’ 世尊！我时默然。彼诸梵闻其言，得未曾有！即为作礼而问曰：‘世孰有真天眼者？’ 维摩诘言：‘有佛世尊，得真天眼，常在三昧，悉见诸佛国，不以二相。’ 于是严净梵王及其眷属五百梵天，皆发阿耨多罗三藐三菩提心，礼维摩诘足已，忽然不现！故我不任诣彼问疾。​”

    

佛告优波离：​“汝行诣维摩诘问疾。​”

优波离白佛言：​“世尊！我不堪任诣彼问疾。所以者何？忆念昔者，有二比丘犯律行，以为耻，不敢问佛，来问我言：‘唯，优波离！我等犯律，诚以为耻，不敢问佛，愿解疑悔，得免斯咎！’ 我即为其如法解说；时维摩诘来谓我言：‘唯，优波离！无重增此二比丘罪！当直除灭，勿扰其心。所以者何？彼罪性不在内，不在外，不在中间，如佛所说。<u>心垢故众生垢，心净故众生净</u>。心亦不在内，不在外，不在中间，如其心然，罪垢亦然，诸法亦然，不出于如。如优波离，以心相得解脱时，宁有垢不？’ 我言：‘不也。’ 维摩诘言：‘一切众生，心相无垢，亦复如是。唯，优波离！妄想是垢，无妄想是净；颠倒是垢，无颠倒是净；取我是垢，不取我是净。优波离！<u>一切法生灭不住，如幻如电，诸法不相待，乃至一念不住</u>；<u>诸法皆妄见，如梦如焰，如水中月，如镜中像，以妄想生</u>。其知此者，是名奉律；其知此者，是名善解。’ 于是二比丘言：‘上智哉！是优波离所不能及，持律之上而不能说。’ 我即答言：‘自舍如来，未有声闻及菩萨，能制其乐说之辩，其智慧明达，为若此也！’ 时二比丘疑悔即除，发阿耨多罗三藐三菩提心，作是愿言：‘令一切众生皆得是辩。’ 故我不任诣彼问疾。​”

    

佛告罗侯罗：​“汝行诣维摩诘问疾。​”

罗侯罗白佛言：​“世尊！我不堪任诣彼问疾。所以者何？忆念昔时，毗耶离诸长者子来诣我所，稽首作礼，问我言：‘唯，罗侯罗！汝佛之子，舍转轮王位，出家为道。其出家者，有何等利？’ 我即如法为说出家功德之利。时维摩诘来谓我言：‘唯，罗侯罗！不应说出家功德之利，所以者何？无利无功德，是为出家；有为法者，可说有利有功德。<u>夫出家者，为无为法，无为法中，无利无功德</u>。罗侯罗！出家者，无彼无此，亦无中间；离六十二见，处于涅槃；智者所受，圣所行处；降伏众魔，度五道，净五眼，得五力，立五根；不恼于彼，离众杂恶；摧诸外道，超越假名；出淤泥，无系著；无我所，无所受；无扰乱，内怀喜；护彼意，随禅定，离众过。若能如是，是真出家。’ 于是维摩诘语诸长者子：‘汝等于正法中，宜共出家，所以者何？佛世难值！’ 诸长者子言：‘居士！我闻佛言，父母不听，不得出家。’ 维摩诘言：‘然，汝等便发阿耨多罗三藐三菩提心，是即出家，是即具足。’ 尔时，三十二长者子，皆发阿耨多罗三藐三菩提心，故我不任诣彼问疾。​”

    

佛告阿难：​“汝行诣维摩诘问疾。​”阿难白佛言：​“

世尊！我不堪任诣彼问疾。所以者何？忆念昔时，世尊身小有疾，当用牛乳，我即持钵，诣大婆罗门家门下立。时维摩诘来谓我言：‘唯，阿难！何为晨朝，持钵住此？’ 我言：‘居士！世尊身小有疾，当用牛乳，故来至此。’ 维摩诘言：‘止止！阿难！莫作是语！如来身者，金刚之体，诸恶已断，众善普会，当有何疾？当有何恼？默往阿难，勿谤如来，莫使异人闻此粗言；无令大威德诸天，及他方净土诸来菩萨得闻斯语。阿难！转轮圣王，以少福故，尚得无病，岂况如来无量福会普胜者哉！行矣，阿难！勿使我等受斯耻也。外道、梵志，若闻此语，当作是念：何名为师？自疾不能救，而能救诸疾人？可密速去，勿使人闻。当知，阿难！诸如来身，即是法身，非思欲身。佛为世尊，过于三界；佛身无漏，诸漏已尽；佛身无为，不堕诸数。如此之身，当有何疾？当有何恼？时我，世尊！实怀惭愧，得无近佛而谬听耶！’即闻空中声曰：‘阿难！如居士言。但为佛出五浊恶世，现行斯法，度脱众生。行矣，阿难！取乳勿惭。’ 世尊！维摩诘智慧辩才，为若此也，是故不任诣彼问疾。​”

-------

### 菩萨品第四

于是佛告弥勒菩萨：​“汝行诣维摩诘问疾。​”

弥勒白佛言：​“世尊！我不堪任诣彼问疾。所以者何？忆念我昔，为兜率天王及其眷属，说不退转地之行，时维摩诘来谓我言：‘弥勒！世尊授仁者记，一生当得阿耨多罗三藐三菩提，为用何生，得受记乎？过去耶？未来耶？现在耶？若过去生，过去生已灭；若未来生，未来生未至；若现在生，现在生无住，如佛所说。比丘，汝今即时，亦生亦老亦灭。若以无生得受记者，无生即是正位，于正位中，亦无受记，亦无得阿耨多罗三藐三菩提，云何弥勒受一生记乎？为从如生得受记耶？为从如灭得受记耶？若以如生得受记者，如无有生；若以如灭得受记者，如无有灭。一切众生皆如也，一切法亦如也，众圣贤亦如也，至于弥勒亦如也。若弥勒得受记者，一切众生亦应受记，所以者何？夫如者，不二不异，若弥勒得阿耨多罗三藐三菩提者，一切众生皆亦应得，所以者何？一切众生即菩提相。若弥勒得灭度者，一切众生亦当灭度，所以者何？诸佛知一切众生毕竟寂灭，即涅槃相，不复更灭。是故弥勒无以此法诱诸天子，实无发阿耨多罗三藐三菩提心者，亦无退者。弥勒！当令此诸天子，舍于分别菩提之见，所以者何？菩提者不可以身得，不可以心得；寂灭是菩提，灭诸相故；不观是菩提，离诸缘故；不行是菩提，无忆念故；断是菩提，舍诸见故；离是菩提，离诸妄想故；障是菩提，障诸愿故；不入是菩提，无贪著故；顺是菩提，顺于如故；住是菩提，住法性故；至是菩提，至实际故；不二是菩提，离意法故；等是菩提，等虚空故；无为是菩提，无生住灭故；知是菩提，了众生心行故；不会是菩提，诸入不会故；不合是菩提，离烦恼习故；无处是菩提，无形色故；假名是菩提，名字空故。如化是菩提，无取舍故；无乱是菩提，常自静故；善寂是菩提，性清净故；无取是菩提，离攀缘故；无异是菩提，诸法等故；无比是菩提，无可喻故；微妙是菩提，诸法难知故。’世尊！维摩诘说是法时，二百天子得无生法忍。故我不任诣彼问疾。​”

    

佛告光严童子：​“汝行诣维摩诘问疾。​”

光严白佛言：​“世尊！我不堪任诣彼问疾。所以者何？忆念我昔出毗耶离大城，时维摩诘方入城，我即为作礼而问言：‘居士从何所来？’答我言：‘吾从道场来。’我问：‘道场者何所是？’答曰：‘直心是道场，无虚假故；发行是道场，能办事故；深心是道场，增益功德故；菩提心是道场，无错谬故；布施是道场，不望报故；持戒是道场，得愿具故；忍辱是道场，于诸众生心无碍故；精进是道场，不懈退故；禅定是道场，心调柔故；智慧是道场，现见诸法故；慈是道场，等众生故；悲是道场，忍疲苦故；喜是道场，悦乐法故；舍是道场，憎爱断故；神通是道场，成就六通故；解脱是道场，能背舍故；方便是道场，教化众生故；四摄是道场，摄众生故；多闻是道场，如闻行故；伏心是道场，正观诸法故；三十七品是道场，舍有为法故；四谛是道场，不诳世间故；缘起是道场，无明乃至老死皆无尽故；诸烦恼是道场，知如实故；众生是道场，知无我故；一切法是道场，知诸法空故；降魔是道场，不倾动故；三界是道场，无所趣故；师子吼是道场，无所畏故；力、无畏、不共法是道场，无诸过故；三明是道场，无余碍故；一念知一切法是道场，成就一切智故。如是，善男子！菩萨若应诸波罗蜜，教化众生，诸有所作，举足下足，当知皆从道场来，住于佛法矣！’说是法时，五百天人皆发阿耨多罗三藐三菩提心，故我不任诣彼问疾。​”

    

佛告持世菩萨：​“汝行诣维摩诘问疾。​”

持世白佛言：​“世尊！我不堪任诣彼问疾。所以者何？忆念我昔，住于静室，时魔波旬，从万二千天女，状如帝释，鼓乐弦歌，来诣我所。与其眷属，稽首我足，合掌恭敬，于一面立。我意谓是帝释，而语之言：‘善来憍尸迦！虽福应有，不当自恣。<u>当观五欲无常，以求善本</u>，于身命财而修坚法。’ 即语我言：‘正士！受是万二千天女，可备扫洒。’ 我言：‘憍尸迦！无以此非法之物要我沙门释子，此非我宜。’ 所言未讫，时维摩诘来谓我言：‘非帝释也，是为魔来娆固汝耳！’ 即语魔言：‘是诸女等，可以与我，如我应受。’ 魔即惊惧，念维摩诘：‘将无恼我？’ 欲隐形去，而不能隐；尽其神力，亦不得去。即闻空中声曰：‘波旬以女与之，乃可得去。’ 魔以畏故，俯仰而与。尔时，维摩诘语诸女言：‘魔以汝等与我，今汝皆当发阿耨多罗三藐三菩提心。’ 即随所应而为说法，令发道意。复言：‘汝等已发道意，<u>有法乐可以自娱，不应复乐五欲乐也</u>。’ 天女即问：‘何谓法乐？’ 答言：‘乐常信佛，乐欲听法，乐供养众。<u>乐离五欲，乐观五阴如怨贼，乐观四大如毒蛇，乐观内入如空聚</u>；乐随护道意，乐饶益众生，乐敬养师；乐广行施，乐坚持戒，乐忍辱柔和，乐勤集善根，乐禅定不乱，乐离垢明慧；乐广菩提心，乐降伏众魔，乐断诸烦恼，乐净佛国土，乐成就相好故，修诸功德，乐庄严道场；乐闻深法不畏；乐三脱门，不乐非时；乐近同学，<u>乐于非同学中，心无恚碍</u>；<u>乐将护恶知识</u>，乐亲近善知识；乐心喜清净，乐修无量道品之法，是为菩萨法乐。’ 于是波旬告诸女言：‘我欲与汝俱还天宫。’ 诸女言：‘以我等与此居士，有法乐，我等甚乐，不复乐五欲乐也。’ 魔言：‘居士可舍此女？一切所有施于彼者，是为菩萨。’ 维摩诘言：‘我已舍矣！汝便将去，令一切众生得法愿具足。’ 于是诸女问维摩诘：‘我等云何，止于魔宫？’ 维摩诘言：‘诸姊！有法门名无尽灯，汝等当学。无尽灯者，譬如一灯，然百千灯，冥者皆明，明终不尽。如是诸姊！夫一菩萨开导百千众生，令发阿耨多罗三藐三菩提心，于其道意亦不灭尽，随所说法，而自增益一切善法，是名无尽灯也。汝等虽住魔宫，以是无尽灯，令无数天子天女，发阿耨多罗三藐三菩提心者，为报佛恩，亦大饶益一切众生。’ 尔时，天女头面礼维摩诘足，随魔还宫，忽然不现。世尊！维摩诘有如是自在神力，智慧辩才，故我不任诣彼问疾。​”

    

佛告长者子善德：​“汝行诣维摩诘问疾。​”

善德白佛言：​“世尊！我不堪任诣彼问疾。所以者何？忆念我昔，自于父舍，设大施会，供养一切沙门婆罗门，及诸外道贫穷下贱孤独乞人。期满七日，时维摩诘，来入会中，谓我言：‘长者子！夫大施会不当如汝所设，当为法施之会，何用是财施会为？’ 我言：‘居士！何谓法施之会？’ 答曰：‘法施会者，无前无后，一时供养一切众生，是名法施之会。’ 曰：‘何谓也？’谓以菩提，起于慈心；以救众生，起大悲心；以持正法，起于喜心；以摄智慧，行于舍心；以摄悭贪，起檀波罗蜜；以化犯戒，起尸罗波罗蜜；以无我法，起羼提波罗蜜；以离身心相，起毗梨耶波罗蜜；以菩提相，起禅波罗蜜；以一切智，起般若波罗蜜。教化众生，而起于空；不舍有为法，而起无相；示现受生，而起无作；护持正法，起方便力；以度众生，起四摄法；以敬事一切，起除慢法；于身命财，起三坚法；于六念中，起思念法；于六和敬，起质直心；正行善法，起于净命；心净欢喜，起近贤圣；不憎恶人，起调伏心；以出家法，起于深心；以如说行，起于多闻；以无诤法，起空闲处；趣向佛慧，起于宴坐；解众生缚，起修行地；以具相好，及净佛土，起福德业；知一切众生心念，如应说法，起于智业；知一切法，不取不舍，入一相门，起于慧业；断一切烦恼、一切障碍、一切不善法，起一切善业；以得一切智慧、一切善法，起于一切助佛道法。如是善男子，是为法施之会。若菩萨住是法施会者，为大施主，亦为一切世间福田。世尊！维摩诘说是法时，婆罗门众中二百人，皆发阿耨多罗三藐三菩提心。我时心得清净，叹未曾有！稽首礼维摩诘足，即解璎珞价值百千而以上之，不肯取。我言：‘居士愿必纳受，随意所与。’维摩诘乃受璎珞，分作二分，持一分施此会中一最下乞人，持一分奉彼难胜如来。一切众会皆见光明国土难胜如来，又见珠璎在彼佛上变成四柱宝台，四面严饰，不相障蔽。时维摩诘现神变已，又作是言：‘若施主等心施一最下乞人，犹如如来福田之相，无所分别，等于大悲，不求果报，是则名曰具足法施。’城中一最下乞人，见是神力，闻其所说，皆发阿耨多罗三藐三菩提心，故我不任诣彼问疾。​”

    

如是诸菩萨各各向佛说其本缘，称述维摩诘所言，皆曰：​“不任诣彼问疾。​”

----

### 文殊师利问疾品第五

尔时，佛告文殊师利:“汝行诣维摩诘问疾。​”

文殊师利白佛言：​“世尊！彼上人者，难为酬对。深达实相，善说法要，辩才无滞，智慧无碍；一切菩萨法式悉知，诸佛秘藏无不得入；降伏众魔，游戏神通，其慧方便，皆已得度。虽然，当承佛圣旨，诣彼问疾。​”

于是众中诸菩萨大弟子，释梵四天王等，咸作是念：今二大士，文殊师利、维摩诘共谈，必说妙法。即时八千菩萨，五百声闻，百千天人，皆欲随从。于是文殊师利与诸菩萨大弟子众，及诸天人恭敬围绕，入毗耶离大城。

    

尔时，长者维摩诘心念：​“今文殊师利，与大众俱来。​” 即以神力，空其室内，除去所有，及诸侍者；唯置一床，以疾而卧。

文殊师利，既入其舍，见其室空，无诸所有，独寝一床。

时维摩诘言：​“善来，文殊师利！不来相而来，不见相而见。​”

文殊师利言：​“如是！居士！若来已，更不来；若去已，更不去。所以者何？来者无所从来，去者无所至，所可见者，更不可见。且置是事，居士！是疾宁可忍不？疗治有损，不至增乎！世尊殷勤，致问无量，居士是疾，何所因起？其生久如？当云何灭？​”

维摩诘言：​“从痴有爱，则我病生；<u>以一切众生病，是故我病</u>；若一切众生得不病者，则我病灭。所以者何？菩萨为众生故入生死，有生死则有病；若众生得离病者，则菩萨无复病。譬如长者，唯有一子，其子得病，父母亦病。若子病愈，父母亦愈。菩萨如是，于诸众生，爱之若子；众生病则菩萨病，众生病愈，菩萨亦愈。又言是疾，何所因起？<u>菩萨疾者，以大悲起</u>。​”

    

文殊师利言：​“居士此室，何以空无侍者？​”

维摩诘言：​“<u>诸佛国土，亦复皆空</u>。​”

又问：​“以何为空？​”

答曰：​“以空空。​”

又问：​“空何用空？​”

答曰：​“以无分别空故空。​”

又问：​“空可分别耶？​”

答曰：​“分别亦空。​”

又问：​“空当于何求？​”

答曰：​“当于六十二见中求。​”

又问：​“六十二见当于何求？​”

答曰：​“当于诸佛解脱中求。​”

又问：​“诸佛解脱当于何求？​”

答曰：​“当于一切众生心行中求。又仁所问：何无侍者？一切众魔，及诸外道，皆吾侍也。所以者何？<u>众魔者乐生死，菩萨于生死而不舍；外道者乐诸见，菩萨于诸见而不动</u>。​”

    

文殊师利言：​“居士所疾，为何等相？​”

维摩诘言：​“我病无形不可见。​”

又问：​“此病身合耶？心合耶？​”

答曰：​“非身合，身相离故；亦非心合，心如幻故。​”

又问：​“地大、水大、火大、风大，于此四大，何大之病？​”

答曰：​“是病非地大，亦不离地大；水火风大，亦复如是。而众生病，从四大起，以其有病，是故我病。​”

    
尔时，文殊师利问维摩诘言：​“菩萨应云何慰喻有疾菩萨？​”

维摩诘言：​“<u>说身无常，不说厌离于身</u>；说身有苦，不说乐于涅槃；说身无我，而说教导众生；说身空寂，不说毕竟寂灭；说悔先罪，而不说入于过去；以己之疾，愍于彼疾；当识宿世无数劫苦，当念饶益一切众生；忆所修福，念于净命，勿生忧恼，常起精进；当作医王，疗治众病。菩萨应如是慰喻有疾菩萨，令其欢喜。​”

    

文殊师利言：​“居士！有疾菩萨云何调伏其心？​”

维摩诘言：​“有疾菩萨，应作是念：今我此病，皆从前世妄想颠倒诸烦恼生，无有实法，谁受病者！所以者何？四大合故，假名为身；四大无主，身亦无我；又此病起，皆由著我。是故于我，不应生著。既知病本，即除我想及众生想。当起法想，应作是念：‘但以众法，合成此身；起唯法起，灭唯法灭。又此法者，各不相知，起时不言我起，灭时不言我灭。’彼有疾菩萨，为灭法想，当作是念：此法想者，亦是颠倒，颠倒者即是大患，我应离之。云何为离？离我我所。云何离我我所？谓离二法。云何离二法？谓不念内外诸法行于平等。云何平等？谓我等涅槃等。所以者何？我及涅槃，此二皆空。以何为空？但以名字故空。如此二法，无决定性，得是平等；无有余病，唯有空病；空病亦空。是有疾菩萨，以无所受而受诸受，未具佛法，亦不灭受而取证也。​”
