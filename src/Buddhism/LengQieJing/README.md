# 楞伽经

*唐 · 实叉难陀版本*

### 罗婆那王劝请品第一

如是我闻，一时佛住大海滨摩罗耶山顶楞伽城中，与大比丘众及大菩萨众俱。其诸菩萨摩诃萨悉已通达五法三性，诸识无我，善知境界自心现义，游戏无量自在三昧神通诸力，随众生心现种种形，方便调伏，一切诸佛手灌其顶。皆从种种诸佛国土而来此会，大慧菩萨摩诃萨为其上首。

尔时，世尊于海龙王宫说法，过七日已，从大海出，有无量亿梵、释、护世诸天龙等，奉迎于佛。尔时如来，举目观见摩罗耶山楞伽大城，即便微笑而作是言：昔诸如来应正等觉皆于此城说自所得圣智证法，非诸外道臆度邪见及以二乘修行境界，我今亦当为罗婆那王开示此法。

尔时，罗婆那夜叉王以佛神力，闻佛言音，遥知如来从龙宫出，梵、释、护世天龙围绕。见海波浪，观其众会，藏识大海境界风动，转识浪起，发欢喜心，于其城中高声唱言：我当诣佛请入此城，令我及与诸天世人，于长夜中，得大饶益。作是语已，即与眷属乘花宫殿，往世尊所。到已，下殿右绕三匝，作众伎乐，供养如来，所持乐器，皆是大青因陀宝，琉璃等宝，以为间错，无价上衣，而用缠裹，其声美妙，音节相和。于中说偈而赞佛曰：

> 心自性法藏，无我离见垢；
> 
> 证智之所知，愿佛为宣说。
> 
> 善法集为身，证智常安乐；
> 
> 变化自在者，愿入楞伽城。
> 
> 过去佛菩萨，皆曾住此城；
> 
> 此诸夜叉众，一心愿听法。

尔时，罗婆那王以都吒迦音歌赞佛已，复以歌声而说颂言：

> 世尊于七日，住摩竭海中；
> 
> 然后出龙宫，安详升此岸。
> 
> 我与诸采女，及夜叉眷属，
> 
> 输迦娑剌那，众中聪慧者，
> 
> 悉以其神力，往诣如来所。
> 
> 各下花宫殿，礼敬世所尊；
> 
> 复以佛威神，对佛称己名。
> 
> 我是罗刹王，十首罗婆那；
> 
> 今来诣佛所，愿佛摄受我；
> 
> 及楞伽城中，所有诸众生。
> 
> 过去无量佛，咸升宝山顶；
> 
> 住楞伽城中，说自所证法。
> 
> 世尊亦应尔，住彼宝严山；
> 
> 菩萨众围绕，演说清净法。
> 
> 我等于今日，及住楞伽众；
> 
> 一心共欲闻，离言自证法。
> 
> 我念去来世，所有无量佛；
> 
> 菩萨共围绕，演说《楞伽经》​。
> 
> 此入楞伽典，昔佛所称赞；
> 
> 愿佛同往尊，亦为众开演。
> 
> 请佛为哀愍，无量夜叉众；
> 
> 入彼宝严城，说此妙法门。

尔时，世尊闻是语已，即告之言：夜叉王，过去世中诸大导师，咸哀愍汝劝请，诣宝山中，说自证法，未来诸佛，亦复如是。此是修行甚深观行现法乐者之所住处，我及诸菩萨哀愍汝，故受汝所请。作是语已，默然而住。

时罗婆那王即以所乘妙花宫殿奉施于佛，佛坐其上，王及诸菩萨前后导从，无量采女歌咏赞叹，供养于佛，往诣彼城。到彼城已，罗婆那王及诸眷属，复作种种上妙供养；夜叉众中童男童女，以宝罗网，供养于佛；罗婆那王施宝璎珞，奉佛菩萨，以挂其颈。尔时，世尊及诸菩萨受供养已，各为略说自证境界甚深之法。时罗婆那王并其眷属，复更供养大慧菩萨，而劝请言：

> 我今诸大士，奉问于世尊；
> 
> 一切诸如来，自证智境界。
> 
> 我与夜叉众，及此诸菩萨；
> 
> 一心愿欲闻，是故咸劝请。
> 
> 汝是修行者，言论中最胜；
> 
> 是故生尊敬，劝汝请问法。
> 
> 自证清净法，究竟入佛地；
> 
> 离外道二乘，一切诸过失。

    

尔时，世尊以神通力，于彼山中复更化作无量宝山，悉以诸天百千万亿妙宝严饰。一一山上，皆现佛身，一一佛前，皆有罗婆那王及其众会，十方所有一切国土，皆于中现。一一国中，悉有如来，一一佛前，咸有罗婆那王并其眷属，楞伽大城阿输迦园，如是庄严，等无有异。一一皆有大慧菩萨，而与请问，佛为开示自证智境。以百千妙音说此经已，佛及诸菩萨皆于空中隐而不现。

罗婆那王唯自见身住本宫中，作是思维：向者是谁？谁听其说？所见何物？是谁能见？佛及国城众宝山林，如是等物，今何所在？为梦所作？为幻所成？为复犹如乾闼婆城？为翳所见？为炎所惑？为如梦中石女生子？为如烟焰旋火轮耶？复更思维：一切诸法性皆如是，唯是自心分别境界，凡夫迷惑，不能解了。<u>无有能见，亦无所见，无有能说，亦无所说。见佛闻法皆是分别，如向所见不能见佛，不起分别是则能见</u>。

时楞伽王寻即开悟，<u>离诸杂染，证唯自心，住无分别</u>。往昔所种善根力故，一切法得如实见，不随他悟，能以自智善巧观察，永离一切臆度邪解，住大修行，为修行师，现种种身，善达方便，巧知诸地上精进相，<u>常乐远离心意意识</u>，断三相续见，离外道执着，内自觉悟，入如来藏，趣于佛地。

闻虚空中，及宫殿内咸出声言：善哉！大王，如汝所学，诸修行者应如是学，应如是见一切如来，应如是见一切诸法，若异见者，则是断见。汝应永离心意意识，应勤观察一切诸法，应修内行，莫着外见，莫堕二乘及以外道所修句义，所见境界，所应得诸三昧法。汝不应乐戏论谈笑，汝不应起围陀诸见，亦不应着王位自在，亦不应住六定等中，若能如是，即是如实修行者行，能摧他论，能破恶见，能舍一切我见执着，能以妙慧转所依识，能修菩萨大乘之道，能入如来自证之地。汝应如是勤加修学，令所得法转更清净，善修三昧三摩钵底，莫着二乘外道境界，以为胜乐，如凡修者之所分别。外道执着我，见有我相及实求那而生取着；二乘见有无明缘行，于性空中乱想分别。楞伽王，此法殊胜，是大乘道，能令成就自证圣智，于诸有中受上妙生。楞伽王，此大乘行，破无明翳，灭识波浪，不堕外道诸邪行中。楞伽王，外道行者执着于我，作诸异论，不能演说离执着见识性二义。善哉！楞伽王，汝先见佛思维此义，如是思维，乃是见佛。

尔时，罗婆那王复作是念，愿我更得奉见如来，如来世尊于观自在，离外道法，能说自证圣智境界，超诸应化所应作事，住如来定，入三昧乐，是故说名大观行师，亦复名为大哀愍者，能烧烦恼分别薪尽，诸佛子众所共围绕，普入一切众生心中，遍一切处，具一切智，永离一切分别事相。我今愿得重见如来大神通力，以得见故，未得者得，已得不退，离诸分别，住三昧乐，增长满足如来智地。

    

尔时，世尊知楞伽王即当证悟无生法忍，为哀愍故，便现其身，令所化事还复如本。时十头王见所曾睹，无量山城悉宝庄严，一一城中皆有如来应正等觉，三十二相以严其身，自见其身遍诸佛前，悉有大慧、夜叉围绕，说自证智所行之法，亦见十方诸佛国土，如是等事悉无有别。

尔时，世尊普观众会，以慧眼观，非肉眼观，如师子王奋迅回盼，欣然大笑，于其眉间、髀胁、腰颈及以肩臂德字之中，一一毛孔皆放无量妙色光明，如虹拖晖，如日舒光，亦如劫火猛焰炽然。时虚空中梵释四天，遥见如来坐如须弥，楞伽山顶，欣然大笑。尔时，诸菩萨及诸天众咸作是念：如来世尊于法自在，何因缘故欣然大笑？身放光明，默然不动，住自证境，入三昧乐，如师子王，周回顾视，观罗婆那，念如实法。

尔时，大慧菩萨摩诃萨先受罗婆那王请，复知菩萨众会之心，及观未来一切众生，皆悉乐着语言文字，随言取义，而生迷惑，执取二乘外道之行，或作是念：世尊已离诸识境界，何因缘故欣然大笑？

为断彼疑而问于佛，佛即告言：善哉！大慧，善哉！大慧，汝观世间愍诸众生，于三世中恶见所缠，欲令开悟而问于我。诸智慧人，为利自他，能作是问。大慧，此楞伽王曾问过去一切如来应正等觉，二种之义，今亦欲问，未来亦尔。此二种义差别之相，一切二乘及诸外道皆不能测。

尔时，如来知楞伽王欲问此义，而告之曰：楞伽王，汝欲问我，宜应速问，我当为汝分别解释，满汝所愿，令汝欢喜，能以智慧思维观察，离诸分别，善知诸地，修习对治，证真实义，入三昧乐，为诸如来之所摄受，住奢摩他乐，远离二乘三昧过失，住于不动善慧法云菩萨之地，能如实知诸法无我。

    

尔时，楞伽王蒙佛许已，即于清净光明如大莲华宝山顶上，从座而起，诸采女众之所围绕，化作无量种种色花，种种色香、末香、涂香，幢幡、幰盖、冠佩、璎珞，及余世间未曾见闻种种胜妙庄严之具；又复化作欲界所有种种无量诸音乐器，过诸天龙乾闼婆等一切世间之所有者；又复化作十方佛土昔所曾见诸音乐器；又复化作大宝罗网遍覆一切佛菩萨上；复现种种上妙衣服，建立幢幡以为供养。作是事已，即升虚空，高七多罗树。于虚空中复雨种种诸供养云，作诸音乐，从空而下。

即坐第二日电光明如大莲花宝山顶上，欢喜恭敬而作是言：我今欲问如来二义，如是二义我已曾问过去如来应正等觉，彼佛世尊已为我说，我今亦欲问于是义，唯愿如来为我宣说。世尊，变化如来说，此二义非根本佛，根本佛说三昧乐境，不说虚妄分别所行。善哉！世尊于法自在，唯愿哀愍，说此二义，一切佛子心皆乐闻。

尔时，世尊告彼王言：汝应问，我当为汝说。

时夜叉王更着种种宝冠璎珞，诸庄严具以严其身，而作是言：如来常说，法尚应舍，何况非法？云何得舍此二种法？何者是法？何者非法？法若应舍，云何有二？有二即堕分别相中，有体无体，是实非实，如是一切皆是分别，不能了知阿赖耶识无差别相，如毛轮住非净智境，法性如是，云何可舍？

尔时，佛告楞伽王言：楞伽王，汝岂不见瓶等败坏之法？凡夫于中妄生分别，汝今何故不如是知法与非法差别之相？此是凡夫之所分别，非证智见。凡夫堕在种种相中，非诸证者。楞伽王，如烧宫殿、园林，见种种焰，火性是一，所出光焰，由薪力故，长短大小各各差别，汝今云何不如是知法与非法差别之相？

楞伽王，如一种子，生芽、茎、枝叶及以花果无量差别。外法如是，内法亦然。谓<u>无明为缘，生蕴界处一切诸法</u>，于三界中，受诸趣生，有苦乐、好丑、语默、行止各各差别；<u>又如诸识，相虽是一，堕于境界，有上、中、下、染净、善恶种种差别</u>。楞伽王，非但如上法有差别，诸修行者修观行时，自智所行亦复见有差别之相，况法与非法而无种种差别分别？楞伽王，法与非法差别相者，当知悉是相分别故。

楞伽王，何者是法？所谓二乘及诸外道，虚妄分别说有实等为诸法因。如是等法应舍应离，不应于中分别取相。<u>见自心法性，则无执着</u>。瓶等诸物凡愚所取本无有体，诸观行人以毗钵舍那如实观察，名舍诸法。楞伽王，何者是非法？<u>所谓诸法无性无相，永离分别，如实见者，若有若无，如是境界彼皆不起，是名舍非法</u>。复有非法，所谓兔角、石女儿等，皆无性相，不可分别，但堕世俗，说有名字，非如瓶等，而可取着，以彼非是识之所取，如是分别，亦应舍离。是名舍法与舍非法。

楞伽王，汝先所问，我已说竟。楞伽王，汝言我于过去诸如来所已问是义，彼诸如来已为我说。楞伽王，汝言过去但是分别，未来亦然。我亦同彼。楞伽王，彼诸佛法，皆离分别，已出一切分别戏论，非如色相，唯智能证。为令众生得安乐故，而演说法。以无相智，说名如来，是故<u>如来以智为体，智为身故，不可分别，不可以所分别，不可以我、人、众生分别</u>。何故不能分别？以意识因境界起取色形相，是故离能分别，亦离所分别。楞伽王，譬如壁上彩画众生，无有觉知，世间众生悉亦如是，无业无报，诸法亦然，无闻无说。

楞伽王，世间众生犹如变化，凡夫外道不能了达。楞伽王，能如是见，名为正见，若他见者名分别见，由分别故，取着于二。楞伽王，譬如有人于水镜中自见其像，于灯月中自见其影，于山谷中自闻其响，便生分别，而起取着，此亦如是。法与非法唯是分别，由分别故，不能舍离，但更增长，一切虚妄，不得寂灭。寂灭者，所谓一缘，一缘者是最胜三昧，从此能生自证圣智，以如来藏而为境界。

    

----------------

### 集一切法品第二 (一)

尔时，大慧菩萨摩诃萨与摩帝菩萨俱游一切诸佛国土，承佛神力，从座而起，偏袒右肩，右膝着地，向佛合掌曲躬恭敬而说颂言：

> 世间离生灭，譬如虚空花；智不得有无，而兴大悲心。
> 
> 一切法如幻，远离于心识；智不得有无，而兴大悲心。
> 
> 世间恒如梦，远离于断常；智不得有无，而兴大悲心。
> 
> 知人法无我，烦恼及尔焰；常清净无相，而兴大悲心。
> 
> 佛不住涅槃，涅槃不住佛；
> 
> 远离觉不觉，若有若非有。
> 
> 法身如幻梦，云何可称赞？
> 
> 知无性无生，乃名称赞佛。
> 
> 佛无根境相，不见名见佛；
> 
> 云何于牟尼，而能有赞毁？
> 
> 若见于牟尼，寂静远离生；
> 
> 是人今后世，离着无所取。

尔时，大慧菩萨摩诃萨偈赞佛已，自说姓名：

> 我名为大慧，通达于大乘，
> 
> 今以百八义，仰谘尊中上。

时世间解闻是语已，普观众会而作是言：

> 汝等诸佛子，今皆恣所问，
> 
> 我当为汝说，自证之境界。

尔时，大慧菩萨摩诃萨蒙佛许已，顶礼佛足，以偈问曰：

> 云何起计度？云何净计度？
> 
> 云何起迷惑？云何净迷惑？
> 
> 云何名佛子，及无影次第？
> 
> 云何刹土化，相及诸外道？
> 
> 解脱至何所？谁缚谁能解？
> 
> 云何禅境界？何故有三乘？
> 
> 彼以何缘生？何作何能作？
> 
> 谁说二俱异？云何诸有起？
> 
> 云何无色定，及与灭尽定？
> 
> 云何为想灭？云何从定觉？
> 
> 云何所作生？谁去及持身？
> 
> 云何见诸物？云何入诸地？
> 
> 云何有佛子？谁能破三有？
> 
> 何处身云何？生复往何处？
> 
> 云何得神通，自在及三昧？
> 
> 三昧心何相？愿佛为我说。
> 
> 云何名藏识？云何名意识？
> 
> 云何起诸见？云何退诸见？
> 
> 云何性非性？云何唯是心？
> 
> 何因建立相？云何成无我？
> 
> 云何无众生？云何随俗说？
> 
> 云何得不起，常见及断见？
> 
> 云何佛外道？其相不相违？
> 
> 何故当来世，种种诸异部？
> 
> 云何为性空？云何刹那灭？
> 
> 胎藏云何起？云何世不动？
> 
> 云何诸世间，如幻亦如梦？
> 
> 乾城及阳焰，乃至水中月？
> 
> 云何菩提分？觉分从何起？
