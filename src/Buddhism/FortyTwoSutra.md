# 四十二章经

#### 第一章

佛言：辞亲出家，识心达本，解无为法，名曰沙门。常行二百五十戒，进止清净，为四真道行，成阿罗汉。阿罗汉者，能飞行变化，旷劫寿命，住动天地；次为阿那含，阿那含者，寿终灵神，上十九天，证阿罗汉；次为斯陀含，斯陀含者，一上一还，即得阿罗汉；次为须陀洹，须陀洹者，七死七生，便证阿罗汉。

爱欲断者，如四肢断，不复用之。

#### 第二章

佛言：出家沙门者，断欲去爱，识自心源，达佛深理，悟无为法。内无所得，外无所求，心不系道，亦不结业。无念无作，非修非证，不历诸位，而自崇最，名之为道。

#### 第三章

佛言：剃除须发，而为沙门。受道法者，去世资财，乞求取足。日中一食，树下一宿，慎勿再矣。<u>使人愚蔽者，爱与欲也</u>。

#### 第四章

佛言：众生以十事为善，亦以十事为恶。何等为十？身三、口四、意三。

- 身三者：杀、盗、淫。
- 口四者：两舌、恶口、妄言、绮语。
- 意三者：嫉、恚、痴。

如是十事，不顺圣道，名十恶行。是恶若止，名十善行耳。

#### 第五章

佛言：人有众过而不自悔，顿息其心。罪来赴身，如水归海，渐成深广。若人有过，自解知非，改恶行善，罪自消灭。如病得汗，渐有痊损耳。

#### 第六章

佛言：恶人闻善，故来扰乱者，汝自禁息，当无瞋责。彼来恶者，而自恶之。

#### 第七章

佛言：有人闻吾守道，行大仁慈，故致骂佛。佛默不对，骂止。问曰：子以礼从人，其人不纳，礼归子乎？对曰：归矣。佛言：今子骂我，我今不纳，子自持祸，归子身矣。犹响应声，影之随形，终无免离，慎勿为恶。

#### 第八章

佛言：恶人害贤者，犹仰天而唾，唾不至天，还从己堕；逆风扬尘，尘不至彼，还坌己身。圣不可毁，祸必灭己。

#### 第九章

佛言：博闻爱道，道必难会，守志奉道，其道甚大。

#### 第十章

佛言：睹人施道，助之欢喜，得福甚大。沙门问曰：此福尽乎？

佛言：譬如一炬之火，数千百人各以炬来分取，熟食除冥，此炬如故，福亦如之。

#### 第十一章

佛言：饭恶人百，不如饭一善人；饭善人千，不如饭一持五戒者；饭五戒者万，不如饭一须陀洹；饭百万须陀洹，不如饭一斯陀含；饭千万斯陀含，不如饭一阿那含；饭一亿阿那含，不如饭一阿罗汉；饭千亿阿罗汉，不如饭一辟支佛；饭百亿辟支佛，不如饭一三世诸佛；饭千亿三世诸佛，不如饭一无念无住无修无证之者。

#### 第十二章

佛言：人有二十难：

贫穷布施难，豪贵学道难，弃命必死难。

得睹佛经难，生值佛世难。

忍色忍欲难，见好不求难，被辱不瞋难，有势不临难。<u>触事无心难</u>。

广学博究难，除灭我慢难。不轻未学难，心行平等难，不说是非难。

会善知识难，见性学道难，随化度人难。<u>睹境不动难</u>，善解方便难。

#### 第十三章

沙门问佛：以何因缘，得知宿命，会其至道？
佛言：<u>净心守志</u>，可会至道。譬如磨镜，垢去明存，<u>断欲无求</u>，当得宿命。

#### 第十四章

沙门问佛：何者为善，何者最大？佛言：<u>行道守真</u>者善，<u>志与道合</u>者大。

#### 第十五章

沙门问佛：何者多力，何者最明？佛言：忍辱多力，不怀恶故，兼加安健。忍者无恶，必为人尊，心垢灭尽，净无瑕秽，是为最明。未有天地，逮於今日，十方所有，无有不见，无有不知，无有不闻，得一切智，可谓明矣。


