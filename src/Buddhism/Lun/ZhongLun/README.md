# 中论

### 观因缘品

不生亦不灭，不常亦不断，不一亦不异，不来亦不出。

能说是因缘，善灭诸戏论。我稽首礼佛，诸说中第一。

<u>诸法不自生，亦不从他生，不共不无因，是故知无生</u>。

如诸法自性，不在于缘中，以无自性故，他性亦复无。

因缘次第缘，缘缘增上缘，四缘生诸法，更无第五缘。

果为从缘生，为从非缘生？是缘为有果，是缘为无果？

因是法生果，是法名为缘。若是果未生，何不名非缘？

果先于缘中，有无俱不可。先无为谁缘？先有何用缘？

若果非有生，亦复非无生，亦非有无生，何得言有缘？

果若未生时，则不应有灭。灭法何能缘，故无次第缘。

如诸佛所说，真实微妙法。于此无缘法，云何有缘缘？

<u>诸法无自性，故无有有相</u>。说有是事故，是事有不然。

略广因缘中，求果不可得。因缘中若无，云何从缘出？

若谓缘无果，而从缘中出。是果何不从，非缘中而出？

若果从缘生，是缘无自性。从无自性生，何得从缘生？

果不从缘生，不从非缘生。以果无有故，缘非缘亦无。

    

----------

### 观去来品

已去无有去，未去亦无去，离已去未去，去时亦无去。

动处则有去，此中有去时，非已去未去，是故去时去。

云何于去时，而当有去法？若离于去法，去时不可得。

若言去时去，是人则有咎。离去有去时，去时独去故。

若去时有去，则有二种去。一谓为去时，二谓去时去。

若有二去法，则有二去者。以离于去者，去法不可得。

若离于去者，去法不可得。以无去法故，何得有去者？

去者则不去，不去者不去。离去不去者，无第三去者。

若言去者去，云何有此义？若离于去法，去者不可得。

若去者有去，则有二种去。一谓去者去，二谓去法去。

若谓去者去，是人则有咎。离去有去者，说去者有去。

已去中无发，未去中无发。去时中无发，何处当有发？

未发无去时，亦无有已去。是二应有发，未去何有发？

无去无未去，亦复无去时。一切无有发，何故而分别？

去者则不住，不去者不住。离去不去者，何有第三住？

去者若当住，云何有此义？若当离于去，去者不可得。

去未去无住，去时亦无住。所有行止法，皆同于去义。

去法即去者，是事则不然。去法异去者，是事亦不然。

若谓于去法，即为是去者。作者及作业，是事则为一。

若谓于去法，有异于去者。离去者有去，离去有去者。

去去者有二，若一异法成。二门俱不成，云何当有成？

因去知去者，不能用是去。先无有去法，故无去者去。

因去知去者，不能用异去。于一去者中，不得二去故。

决定有去者，不能用三去。不决定去者，亦不用三去。

去法定不定，去者不用三。是故去去者，所去处皆无。

    

------------

### 观六情品

眼耳及鼻舌，身意等六情。此眼等六情，行色等六尘。

是眼则不能，自见其己体。若不能自见，云何见余物？

火喻则不能，成于眼见法。去未去去时，已总答是事。

见若未见时，则不名为见。而言见能见，是事则不然。

见不能有见，非见亦不见。若已破于见，则为破见者。

离见不离见，见者不可得。以无见者故，何有见可见？

见可见无故，识等四法无。四取等诸缘，云何当得有？

耳鼻舌身意，声及闻者等。当知如是义，皆同于上说。

    

-----------

### 观五阴品

若离于色因，色则不可得。若当离于色，色因不可得。

离色因有色，是色则无因。无因而有法，是事则不然。

若离色有因，则是无果因。若言无果因，则无有是处。

若已有色者，则不用色因。若无有色者，亦不用色因。

无因而有色，是事终不然。是故有智者，不应分别色。

若果似于因，是事则不然。果若不似因，是事亦不然。

受阴及想阴，行阴识阴等。其余一切法，皆同于色阴。

若人有问者，离空而欲答。是则不成答，俱同于彼疑。

若人有难问，离空说其过。是不成难问，俱同于彼疑。

    

--------------

### 观六种品

空相未有时，则无虚空法。若先有虚空，即为是无相。

是无相之法，一切处无有。于无相法中，相则无所相。

有相无相中，相则无所住。离有相无相，余处亦不住。

相法无有故，可相法亦无。可相法无故，相法亦复无。

是故今无相，亦无有可相。离相可相已，更亦无有物。

若使无有有，云何当有无。有无既已无，知有无者谁？

是故知虚空，非有亦非无。非相非可相，余五同虚空。

浅智见诸法，若有若无相。是则不能见，灭见安隐法。

    

------------

### 观染、染者品

若离于染法，先自有染者。因是染欲者，应生于染法。

若无有染者，云何当有染？若有若无染，染者亦如是。

染者及染法，俱成则不然。染者染法俱，则无有相待。

染者染法一，一法云何合？染者染法异，异法云何合？

若一有合者，离伴应有合。若异有合者，离伴亦应合。

若异而有合，染染者何事？是二相先异，然后说合相。

若染及染者，先各成异相。既已成异相，云何而言合？

异相无有成，是故汝欲合。合相竟无成，而复说异相。

异相不成故，合相则不成。于何异相中，而欲说合相？

如是染染者，非合不合成。诸法亦如是，非合不合成。

    

---------------

### 观三相品

若生是有为，则应有三相。若生是无为，何名有为相？

三相若聚散，不能有所相。云何于一处，一时有三相？

若谓生住灭，更有有为相。是即为无穷，无即非有为。

生生之所生，生于彼本生。本生之所生，还生于生生。

若谓是生生，能生于本生。生生从本生，何能生本生？

若谓是本生，能生于生生。本生从彼生，何能生生生？

若生生生时，能生于本生。生生尚未有，何能生本生？

若本生生时，能生于生生。本生尚未有，何能生生生？

如灯能自照，亦能照于彼。生法亦如是，自生亦生彼。

灯中自无闇，住处亦无闇。破闇乃名照，无闇则无照。

云何灯生时，而能破于闇？此灯初生时，不能及于闇。

灯若未及闇，而能破闇者。灯在于此间，则破一切闇。

若灯能自照，亦能照于彼。闇亦应自闇，亦能闇于彼。

此生若未生，云何能自生？若生已自生，生已何用生？

生非生已生，亦非未生生。生时亦不生，去来中已答。

若谓生时生，是事已不成。云何众缘合，尔时而得生？

<u>若法众缘生，即是寂灭性</u>。是故生生时，是二俱寂灭。

若有未生法，说言有生者。此法先已有，更复何用生？

若言生时生，是能有所生。何得更有生，而能生是生？

若谓更有生，生生则无穷。离生生有生，法皆自能生。

有法不应生，无亦不应生。有无亦不生，此义先已说。

若诸法灭时，是时不应生。法若不灭者，终无有是事。

不住法不住，住法亦不住。住时亦不住，无生云何住？

若诸法灭时，是则不应住。法若不灭者，终无有是事。

所有一切法，皆是老死相。终不见有法，离老死有住。

住不自相住，亦不异相住。如生不自生，亦不异相生。

法已灭不灭，未灭亦不灭。灭时亦不灭，无生何有灭？

若法有住者，是则不应灭。法若不住者，是亦不应灭。

是法于是时，不于是时灭。是法于异时，不于异时灭。

如一切诸法，生相不可得。以无生相故，即亦无灭相。

若法是有者，是即无有灭。不应于一法，而有有无相。

若法是无者，是则无有灭。譬如第二头，无故不可断。

法不自相灭，他相亦不灭。如自相不生，他相亦不生。

生住灭不成，故无有有为。有为法无故，何得有无为？

如幻亦如梦，如乾闼婆城。所说生住灭，其相亦如是。

    

--------------

### 观作、作者品

决定有作者，不作决定业。决定无作者，不作无定业。

决定业无作，是业无作者。定作者无作，作者亦无业。

若定有作者，亦定有作业。作者及作业，即堕于无因。

若堕于无因，则无因无果。无作无作者，无所用作法。

若无作等法，则无有罪福。罪福等无故，罪福报亦无。

若无罪福报，亦无大涅盘。诸可有所作，皆空无有果。

作者定不定，不能作二业。有无相违故，一处则无二。

有不能作无，无不能作有。若有作作者，其过如先说。

作者不作定，亦不作不定。及定不定业，其过先已说。

作者定不定，亦定亦不定。不能作于业，其过先已说。

因业有作者，因作者有业。成业义如是，更无有余事。

如破作作者，受受者亦尔。及一切诸法，亦应如是破。

    

---------------

### 观本住品

眼耳等诸根，苦乐等诸法，谁有如是事，是则名本住。

若无有本住，谁有眼等法？以是故当知，先已有本住。

若离眼等根，及苦乐等法，先有本住者，以何而可知？

若离眼耳等，而有本住者，亦应离本住，而有眼耳等。

以法知有人，以人知有法。离法何有人，离人何有法？

一切眼等根，实无有本住。眼耳等诸根，异相而分别。

若眼等诸根，无有本住者，眼等一一根，云何能知尘？

见者即闻者，闻者即受者，如是等诸根，则应有本住。

若见闻各异，受者亦各异，见时亦应闻，如是则神多。

眼耳等诸根，苦乐等诸法，所从生诸大，彼大亦无神。

若眼耳等根，苦乐等诸法，无有本住者，眼等亦应无。

眼等无本住，今后亦复无。以三世无故，无有无分别。

    

-----------

### 观燃、可燃品

若燃是可燃，作作者则一。若燃异可燃，离可燃有燃。

如是常应燃，不因可燃生。则无燃火功，亦名无作火。

燃不待可燃，则不从缘生。火若常燃者，人功则应空。

若汝谓燃时，名为可燃者。尔时但有薪，何物燃可燃？

若异则不至，不至则不烧。不烧则不灭，不灭则常住。

燃与可燃异，而能至可燃。如此至彼人，彼人至此人。

若谓燃可燃，二俱相离者。如是燃则能，至于彼可燃。

若因可燃燃，因燃有可燃。先定有何法，而有燃可燃？

若因可燃燃，则燃成复成。是为可燃中，则为无有燃。

若法因待成，是法还成待。今则无因待，亦无所成法。

若法有待成，未成云何待？若成已有待，成已何用待？

因可燃无燃，不因亦无燃。因燃无可燃，不因无可燃。

燃不余处来，燃处亦无燃。可燃亦如是，余如去来说。

若可燃无燃，离可燃无燃。燃亦无可燃，燃中无可燃。

以燃可燃法，说受受者法。及以说瓶衣，一切等诸法。

若人说有我，诸法各异相。当知如是人，不得佛法味。

    

-------------

### 观本际品

大圣之所说，本际不可得。生死无有始，亦复无有终。

若无有始终，中当云何有？是故于此中，先后共亦无。

若使先有生，后有老死者。不老死有生，不生有老死。

若先有老死，而后有生者。是则为无因，不生有老死。

生及于老死，不得一时共。生时则有死，是二俱无因。

若使初后共，是皆不然者。何故而戏论，谓有生老死？

诸所有因果，及相可相法。受及受者等，所有一切法。

非但于生死，本际不可得。如是一切法，本际皆亦无。

    

-------------

### 观苦品

自作及他作，共作无因作。如是说诸苦，于果则不然。

苦若自作者，则不从缘生。因有此阴故，而有彼阴生。

若谓此五阴，异彼五阴者。如是则应言，从他而作苦。

若人自作苦，离苦何有人？而谓于彼人，而能自作苦。

若苦他人作，而与此人者。若当离于苦，何有此人受？

苦若彼人作，持与此人者。离苦何有人，而能授于此？

自作若不成，云何彼作苦？若彼人作苦，即亦名自作。

苦不名自作，法不自作法。彼无有自体，何有彼作苦？

若彼此苦成，应有共作苦。此彼尚无作，何况无因作？

非但说于苦，四种义不成。一切外万物，四义亦不成。

    

-------------

### 观行品

如佛经所说，虚诳妄取相。诸行妄取故，是名为虚诳。

虚诳妄取者，是中何所取？佛说如是事，欲以示空义。

诸法有异故，知皆是无性。无性法亦无，一切法空故。

诸法若无性，云何说婴儿，乃至于老年，而有种种异？

若诸法有性，云何而得异？若诸法无性，云何而有异？

是法则无异，异法亦无异。如壮不作老，老亦不作老。

若是法即异，乳应即是酪。离乳有何法，而能作于酪？

若有不空法，则应有空法。实无不空法，何得有空法？

大圣说空法，为离诸见故。若复见有空，诸佛所不化。

    

--------------

### 观合品

见可见见者，是三各异方。如是三法异，终无有合时。

染与于可染，染者亦复然。余入余烦恼，皆亦复如是。

异法当有合，见等无有异。异相不成故，见等云何合？

非但可见等，异相不可得。所有一切法，皆亦无异相。

异因异有异，异离异无异。若法所因出，是法不异因。

若离从异异，应余异有异。离从异无异，是故无有异。

异中无异相，不异中亦无。无有异相故，则无此彼异。

是法不自合，异法亦不合。合者及合时，合法亦皆无。


