# 华严金师子章

[法藏原版](#法藏原版) [承迁注版](#承迁注版) [净源注版](#净源注版)

### 法藏原版

#### 明缘起第一

谓金无自性，随工巧匠缘，遂有狮子相起。起但是缘，故名缘起。

    

#### 辨色空第二

谓狮子相虚，唯是真金。狮子不有，金体不无，故名色空。又复空无自相，约色以明。不碍幻有，名为色空。

    

#### 约三性第三

狮子情有，名为遍计。狮子似有，名曰依他。金性不坏，故号圆成。

    

#### 显无相第四

谓以金收狮子尽，金外更无狮子相可得，故名无相。

    

#### 说无生第五

谓正见狮子生时，但是金生，金外更无一物。狮子虽有生灭，金体本无增减，故曰无生。

    

#### 论五教第六

- 一、狮子虽是因缘之法，念念生灭，实无狮子相可可得，名愚法声闻教。

- 二、即此缘生之法，各无自性，彻底唯空，名大乘始教。

- 三、虽复彻底唯空，不碍幻有宛然。缘生假有，二相双存，名大乘终教。

- 四、即此二相，互夺两亡，情伪不存，俱无有力，空有双泯，名言路绝，萋心无寄，名大乘顿教。

- 五、即此情尽体露之法，混成一块，繁兴大用，起必全真；万象纷然，参而不杂。一切即一，皆同无性；一即一切，因果历然。力用相收，卷舒自在，名一乘圆教。

    

#### 勒十玄第七

- 一、金与狮子，同时成立，圆满具足，名同时具足相应门。

- 二、若狮子眼收狮子尽，则一切纯是眼；若耳收狮子尽，则一切纯是耳。诸根同时相收，则一一皆杂，一一皆纯，为圆满藏，名诸藏纯杂具德门。

- 三、金与狮子，相容成立，一多无碍；于中理事各各不同，或一或多，各住自位，名一多相容不同门。

- 四、狮子诸根，一一毛头，皆以金收狮子尽。一一遍狮子眼，眼即耳，耳即鼻，鼻即舌，舌即身。自在成立，无障无碍，名诸法相即自在门。

- 五、若看狮子，唯狮子无金，即狮子显金隐。若看金，唯金无狮子，即金显狮子隐。若两处看，俱隐俱显。隐则秘密，显则显著，名秘密隐显俱成门。

- 六、金与狮子、或隐或显，或一或多，定纯定杂，有力无力，即此即彼，主伴交辉，理事齐现，皆悉相容，不碍安立，微细成办，名微细相容安立门。

- 七、狮子眼耳支节，一一毛处，各有金狮子；一一毛处狮子，同时顿入一毛中。一一毛中，皆有无边狮子；又复一一毛，带此无边狮子，还入一毛中。如是重重无尽，犹天帝网珠，名因陀罗网境界门。

- 八、说此狮子，以表无明；语其金体，具障真性；理事合论，况阿赖耶，令生正解，名托事显法生解门。

- 九、狮子是有为之法，念念生灭。刹那之间，分为三际，谓过去、现在、未来。此三际各有过现未来；总有三三之位，以立九世，即束为一段法门。虽则九世，各各有隔，相由成立，融通无碍，同为一念，名十世隔法异成门。

- 十、金与狮子，或隐或显，或一或多，各无自性，由心回转。说理说事，有成有立，名唯心回转善成门。

    

#### 括六相第八

- 狮子是总相

- 五根差别是别相

- 共从一缘起是同相

- 眼、耳等不相滥是异相

- 诸根合会有狮子是成相

- 诸根各住自位是坏相



#### 成菩提第九

菩提，此云道也、觉也。谓见狮子之时，即见一切有为之法，更不待坏，本来寂灭。离诸取舍，即于此路，流入萨婆若海，故名为道。即了无始以来，所有颠倒，元无有实，名之为觉。究竟具一切种智，名成菩提。

    

#### 入涅槃第十

见狮子与金，二相俱尽。好丑现前，心安如海，妄想都尽，无诸逼迫。出缠离障，永舍苦源，名入涅槃。    

    

---------------------

### 承迁注版

**五台山真容院沙门承迁注**

金师子章。金师子者，能喻法也，究其本元即有。唐贤首法师对则天圣帝，以示大经厥旨。所谓华严，理深事广文博义玄。非入理，圣人无以达其奥。是以立见边之喻，晓无涯之法。金况法界体也，师子喻法界用也。今则从法就喻，略启十门分别故。得理事镕融，一多无碍矣。



**唐崇福寺贤首法师法藏述**

- 初明缘起。万像本空，假缘方有。

- 二辨色空。幻法纷然，真空不动。

- 三约三性。迷之名相，悟之即真。

- 四显无相。相即无相，非相即相。

- 五说无生。无生之生，生即无生。

- 六论五教。根器不同，设教有异。

- 七勒十玄。缘起交映，法法重重。

- 八括六相。法无定相，举一即多。

- 九成菩提。万行既圆，本觉露现。

- 十入涅槃。智体即如，名大涅槃。

    

#### 第一，明缘起者

谓万法无体，假缘成立。若无因缘，法即不生。故经云：”诸法从缘起。无缘即不起。“

谓以金无自性，喻真理不变也。

随巧匠之缘，遂有师子相起。喻真理随缘，成诸事法也。

起但是缘故，名缘起。结真理不动，动即事也。金喻一真之性，师子喻缘起事法。理本无生，随诸缘法，成差别相。相起繁兴，理即无生。故清凉云：”理随事变，则一多缘起之无边。“

    

#### 第二，辨色空者

色者悲也，空者智也。观色即空成大智。而不住生死。观空即色成大悲。而不滞涅槃。能辩之智焕然明了。

谓以师子相虚，喻色空也；唯是真金，喻性实也。

师子不有，喻缘起幻色不是实有。金体不无，喻真空常存。

故云色空，又复空无自性。约色以明不碍幻存，故名色空。真空无形，假色相以明。法本亡言，就言诠而显道。故清凉云：”虽空空绝迹，而义天星像璨然。“

    

#### 第三，约三性者

迷心所执，计有相生，以为实者，谓之遍计性也。不了缘生依他性也。依他无性即是圆成。随举一法，三性具矣。

谓以师子情有，名为遍计。谓一切众生无始已来，烦恼业习痴迷不了，周遍计度心外有法，颠倒取舍。<u>随情起惑，自缠自缚，枉受轮回</u>。

师子似有，名为依他，谓一切众生依真起妄。似有之法妄执依他内外不实。故论云：”依他起自性分别缘所生。“

金性不变，故号圆成。圆而不减，成而不增。师子虽则相殊，金且不随殊变。释曰：”法与自心为缘，心法方起。“ 今了缘无体，依心方现，无自体性，是为依他无自生性。由二义现前，乃为圆成胜义性也。经云：”从无住本，立一切法。“

    

#### 第四，显无相者

不了诸法无相，而迷心为有者生死也。观察即虚相即无相，出世法也。

谓以金收师子尽，喻理夺事。金外更无师子可得，喻缘起事法当体本虚，故名无相。

释曰：”离真理外无片事可得故，如水夺波波无不尽故。“

此则水存以坏波令尽。故经云：”所见不可见，所闻不可闻。“ 了知诸世间。是名为无相。

    

#### 第五，说无生者

法本无生，从缘有故。既无自体，生而无生。

谓以正见师子生时但是金生，喻真理随缘成诸事法。金外更无一物。

离真理之外无别事相，染净之法因缘有。故体性本虚，无生生也。

师子虽有生灭，金体本无增减。无生之理，本无生灭，缘起集成，生本无生。故曰无生。

释曰：”今由缘生，非生方得名生，了生死性乃是无生。“

论云：”因不自生，缘生故；缘不自生，因生故。“

然生与无生互成互夺，夺则无生，成乃缘生。由即成即夺，是故生时无生。如是了者名达无生。

    

#### 第六，论五教

一声闻教，二大乘始教，三大乘终教，四大乘顿教，五一乘图教。

第一声闻教，谓此师子虽是缘生之法，念念生灭，喻一切事法从缘有。故各无自性，无有停息。实无师子可得故，名声闻教。横计一切境界实有自体，但证人空不了法空。

    

第二大乘始教者，谓此师子缘生之法，各无自性，彻底唯空，故名大乘始教。喻师子无体，全假真金，成工匠缘师子相显。

    

第三大乘终教者，谓此师子虽然彻底唯空，不碍幻法宛然。虽则真金纯一，不碍师子相存。缘生假有，二相双存，真俗二谛历然可观。师子与金，两法齐现，故名大乘终教。

    

第四大乘顿教者，谓即此二相互夺两亡。以理夺事，事隐理显。情伪不存，俱无有力，空有双泯，名言路绝，栖心无寄，直辩真性本空，无一法可当情者。喻金与师子二相俱泯，内外无寄，故名大乘顿教。

    

第五一乘圆教者，谓即此师子，情尽体露之法，浑成一块。喻师子相尽，真金现前，繁兴大用起必全真。喻师子功用，事事皆金。万像纷纭，参而不杂。虽四像迁移，各住自位。

一切即一，皆同无性。摄末归本，不碍末也。

一即一切，因果历然　依本起末，不碍本也。

力用相收，卷舒自在。力显性起圆融法门无碍。故名一乘圆教。

    

#### 第七，勒十玄门

一，同时具足相应门；二，一多相容不同门；三，秘密隐显俱成门；四，因陀罗网境界门；五，诸藏纯杂具德门；六，诸法相即自在门；七，微细相容安立门；八，十世隔法异成门；九，由心回转善成门；十，托事显法生解门。

    

第一，同时具足门

谓金与师子同时成立，圆满具足　喻依法界体起诸事法。随举一法具一切法。别有差别。非造玄也。

故名同时具足相应门。

    

第二，一多相容不同门者

谓金与师子相容成立，一多无碍，于中理事各各不同，或多各住自位。如称理之行，一一各容一切诸法，亦一一各具一切诸行。虽相容本不动也。

故名一多相容不同门。

    

第三，秘密隐显俱成门者

谓若看师子唯见师子，无金，则师子显金隐，喻事能隐理。

若看金唯金无师子，则金显师子隐，喻理能隐事也。

若两处看，俱显俱显隐，则秘密显则显著。

故名秘密隐显俱成门。

    

第四，因陀罗网境界门者

谓师子眼耳支节，一一毛处各有金师子，小法中含大法。

一一毛处师子同时顿入一茎毛中，各各显露皆有无边师子。一事中含多事，一多顿现。

一一毛头带此无边师子还入一茎毛中，如是重重无尽，多入一无碍。

若帝网之天珠。故名因陀罗网境界门。

    

第五，诸藏纯杂具德门者

谓若以眼收师子尽，则一切纯是眼。如以布施一行收尽一切行，总名布施故，号曰纯也。若耳收师子尽，则一切纯是耳。

若诸根同时相收，悉皆具足，一一皆纯一一皆杂，是圆满藏万行同时，更互庄严，纯杂无碍。

故名诸藏纯杂具德门。

    

第六，诸法相即自在门者

谓即师子诸根，一一毛头皆各以金收师子尽。喻法界缘起一切诸法，皆互相即相遍也。

一一皆彻师子眼，眼即耳，耳即鼻，无碍无障。喻布施即六度。多行即一行也。

故名诸法相即自在门。

    

第七，微细相容安立门者

谓金与师子或隐或显，或一或多，定散同时。

经云：”汝应观我诸毛孔，我今示汝，佛境界俱时历然。“

即此即彼，有力无力，主伴交辉，理事齐现。所现万法，海印炳然。悉皆相容，不碍安立，微细成办。以理成事，事法不定，互相容摄，安立同时。

故名微细相容安立门。

    

第八，十世隔法异成门者

谓此师子是有为之法，念念生灭。喻真理随缘成诸事法，各各不实也。

刹那之间分为三际，谓有过去、未来、现在三际。总相之中分限不同。总有三三之位以立九世。

一即多，多不坏则束为一段法门。一法门中无量门，种种修短，各各不同。虽则九世，有隔不同，相由成立，融通无碍，同为一念。摄末归本。

故号十世隔法异成门。

    

第九，由心回转善成门者

谓金与师子或显或隐，或一或多，各无自性，由心回转。法无定法，随心转变。

说理说事，有成有立，法本具足。随机隐显。

故名由心回转善成门。

    

第十，托事显法生解门者

谓说师子用表无明，论此金体，具彰真性。睹万法相用显真理。若理事合论况阿赖耶识，令生正解，即染而净，动净俱泯，方为正解。

故名托事显法生解门。

    

#### 第八，括六相者

- 谓师子是总相

- 五根差别是别相

- 共一缘起是同相

- 眼耳各不相到是为异相

- 诸根合会是成相

- 诸缘各住自位是坏相

显法界中无孤单法，随举一相，具此六相缘起。集成各无自性，一一相中含无尽相，一一法中具无尽法。

    

#### 第九，成菩提者

此云道也、觉也。略说唐言，有此二义。

眼见师子之时，一切有为诸法，更不待坏，本来寂灭。喻师子相不实。

当体是金，不可坏也。离诸取舍，即于此路流入萨婆若海，故名为道也。

诸法无生，毕竟空寂。包含无外，不拒众流。大道无边，悟则斯在。

是故睹此师子相，便入一切智海，更无异路。萨婆若者，此云无生智也。

即了无始已来所有颠倒，元无实有，名之为觉。

妄起诸颠倒，都无有实体。正觉若现前，如空皆寂灭。即外无纤尘，内无识念也。

毕竟具一切种智，名成菩提。一悟永悟，一成永成。大智现前更无余物，即成菩提也。

    

#### 第十，入涅槃者

谓见师子与金，二相俱尽，喻也。

好丑现前，身心相尽，烦恼不生，即大涅槃，究竟玄寂，心安如海。

经云：”若能安心如海，好丑皆空，中无所住，妄想都尽，无诸逼迫，出缠离障，永离苦源，名为入涅槃也“

妄尽全真。

> 无诸逼迫任逍遥，
> 
> 出缠魔恼不相侵，
> 
> 离障法门无滞碍，
> 
> 湛然寂静常安乐，
> 
> 利益群生出苦源，
> 
> 我今稽首获无余，
> 
> 一切有情同解脱。

肇公云：”功流万世而常存，道通百劫而弥固。成山假就于始箦，修途托至于初步，果以功业不可杇故也。“

然三乘之教有次第故，圆顿之理，浑融无碍。一法之上了一切法，一行之中具一切行。因该果海，果彻因源。果是即因之果，因是即果之因。平等无二相也。

经云：”平等真法界无佛无众生矣。“

    

------------------

### 净源注版

**金师子章云间类解**

法非喻不显，喻非法不生。是故至人，见一真之性匪殊也，故用金师子以况之。见群生之器匪齐也，故用诸法章以导之。

富哉，非吾祖贤首垂一乘之文，廓十方之奥，则何以流慈训世，随机有授？非天册圣帝卑万乘之心，尊三宝之教，则奚能因喻了法，由法达性者乎？

然而斯文，禅丛讲席莫不崇尚。故其注解，现行于世者殆及四家。清源止观禅师注之于前，昭信法灯大士解之于后，近世有同号华藏者，四衢昭昱法师，五台承迁尊者皆有述焉。历观其辞，或文烦而义阙，或句长而教非。遂使修心讲说二途，方兴传习之志，反陷取舍之情。源不佞，每念雅诰尝疚于怀。既而探讨晋经二玄，推穷唐经两疏。文之烦者删之，义之阙者补之，句之长者剪之，教之非者正之。其间法语奥辞，与祖师章旨炳然符契者，各从义类以解之。

于时绝笔于云间善住阁，故命题曰云间类解焉。元丰三年岁次庚申四月八日沙门净源序

    

**华严金师子章**

"华严"标所宗经，"金师子章"正立其名。举喻显法，序文备矣。

京大荐福寺沙门法藏述

京即长安汉高祖所都也。大荐福寺，唐中宗所建也。沙门，乃释子生善灭恶之称。次二字名讳也。

出家传道翻宣茂德，具如圣宋高僧传，并唐阎少监碑铭。若夫判五章教道，则陇西美之。于释论集六重观门，而河东推之于塔铭耳。抑又遵此章旨而为规式，则杂华圆觉二疏载之详矣。述者乐记云：明也。郑玄曰：训其义也。

    

初、明缘起

夫至圣垂教以因缘为宗。缘有内外之殊，世出世之异故。标第一明诸缘起也。

二、辨色空

前明缘起莫逾色空。幻色俗谛，真空真谛。二谛无碍唯一中道。故次辨色空也。

三、约三性

空宗，俗谛明有，即遍计依他也。真谛明空，即圆成实性也。故次第三约三性也。

四、显无相

遍计，情有理无。依他，相有性无。圆成，理有情无，性有相无。故次第四显无相也。

五、说无生

前之四门，真俗有无皆成对待。今此一门，唯辨妙性本无增减。故第五说无生。

六、论五教

夫妙性无生，超群数而绝朕，然机缘有感，逐根性以类分。故次第六论五教也。

七、勒十玄

以义分教，教类有五。前四小大始终渐顿皆偏，今示圆融。故次第七勒十玄也。

八、括六相

云华十玄根于观门，刚藏六相源乎大经，经观融通相玄交彻。故第八括六相。

九、成菩提

六相遒文，一经奥旨，非情识所窥，唯智眼所睹，将游萨婆若海。故第九成菩提。

十、入涅槃

菩提智果，觉法乐也。涅槃断果，寂静乐也。照而常寂，心安如海。故第十入涅槃。

    

#### 明缘起第一

谓金无自性，随工巧匠缘，金喻真如，不守自性，匠况生灭，<u>随顺妄缘，遂有师子相起</u>。喻<u>真妄和合，成阿赖耶识</u>。

此识有二义：一者觉义，为净缘起；二者不觉义，作染缘起。

起但是缘，故名缘起。经云：“诸法从缘起，无缘即不起。” 即理事无碍门，同一缘起也。

上句示缘，中句辨起，下句总结。然释此初章。非独摭起信申义。亦乃采下文为准。

    

#### 辨色空第二

谓师子相虚，唯是真金。幻色之相既虚，真空之性唯实。（诸本无虚字唯五台注本有之）

师子不有，金体不无。<u>色相从缘而非有，拣凡夫实色也。空性不变而非无，拣外道断空也</u>。

故名色空。色蕴既尔，诸法例然。

大品云：“诸法若不空，即无道无果。” 上句双标色空，次句双释，下句双结。

又复空无自相，约色以明，空是真空，不碍于色。则观空万行沸腾也。

不碍幻有，名为色空。色是幻色，不碍于空。则涉有一道清净也。

总而辨之，先约<u>性相不变随缘</u>，以拣断实。后约不住生死涅槃，以明悲智。

    

#### 约三性第三

师子情有，名为遍计，谓妄情。于我及一切法，周遍计度，一一执为实有。如痴孩。镜中见人面像，执为有命质碍肉骨等。故云，情有也。

师子似有，名曰依他，此所执法。依他众缘相应而起，都无自性，唯是虚相。如镜中影，故云似有也。

金性不变，故号圆成。本觉真心，始觉显现。圆满成就，真实常住。如镜之明，故云不变。

    

有，本作不改。亦通上文，依空宗申义，盖蹑前起后也。此章引性宗消文，亦以喻释喻也。

若依教义，章明三性，各有二义：

- 遍计所执性有二义：一情有，二理无。

- 依他起性有二义：一似有，二无性。

- 圆成实性有二义：一不变，二随缘。

今文各显初一，皆隐第二。仰推祖意，单复抗行，义有在焉。

    

#### 显无相第四

谓以金收师子尽，既揽真金而成师子，遂令师子诸相皆尽。

金外更无师子相可得，真金理也，师子事也。亦同终南云，以离真理外，无片事可得。

故名无相，名号品云。达无相法住于佛住。无量义经云：“其一法者，所谓无相。”

然名号品约果，无量义约理。理果虽殊，无相一也。

    

#### 说无生第五

谓正见师子生时，但是金生。上句妄法随缘，下句真性不变。偈云：如金作指环，展转无差别。

金外更无一物，离不变之性，无随缘之相。问明品云：“未曾有一法，得入于法性”

<u>师子虽有生灭，金体本无增减。成事似生，而金性不增</u>。则起，唯法起也。体空似灭，而金性不减。则灭，唯法灭也。故曰无生。

大经云：“蕴性不可灭，是故说无生。” 又云：“空故不可灭，此是无生义。” 疏云：“无生为佛法体，诸经论中皆诠无生之理。” 楞伽说：“一切法不生。” 中论：“不生为论宗体。”

    

#### 论五教第六

一，师子虽是因缘之法，念念生灭，以师子属乎缘生。原人论辨小乘教。亦云：从无始来因缘力故，念念生灭相续无穷。

实无师子相可得。论次云：“凡愚不觉执之为实”

名愚法声闻教。因说四谛而悟解，故号声闻。既除我执，未达法空，故名愚法。有本作愚人法名声闻教，然此一教，下摄人天，由深必收浅故，上该缘觉。以其理果同故。例如约人辨藏，唯出声闻藏耳。

    

二，即此缘生之法，蹑前起后也。初文师子二字，亦通此用，下三皆然。

各无自性，彻底唯空。始自形骸之色，思虑之心，终至佛果一切种智，皆无自性。彻于有表唯是真空，以色性自空，非色灭空也。

名大乘始教，始初也。大品云：“空是大乘之初门。” 此教有二，一始教，二分教。今但标始教者，以深密第二第三时教。同许定性、无性俱不成佛故。今合之，唯言始教耳。

    

三，虽复彻底唯空不碍，幻有宛然，空是真空，不碍幻有，即水以辨于波也。

缘生假有，二相双存，有是幻有，不碍真空。即波以明于水也。

名大乘终教。缘起无性，一切皆如，方是大乘至极之谈，故名为终。此亦有二，一终教，对前始教立名。二实教，对前分教立名。分犹权也，始权而终实，以有显实宗故。然终实二宗，并始分二教，皆大乘渐门耳。

    

四，即此二相，互夺两亡。以理夺事而事亡，即真理非事也；以事夺理而理亡，即事法非理也。亦同行愿疏中，形夺无寄门。

情伪不存，反疏上句。理事双亡，则情识伪相，无所存矣。

俱无有力，空有双泯，由前互夺故皆无力。<u>理夺事则妙有泯也，事夺理则真空泯也</u>。心经略疏云：空有两亡，一味常显。

名言路绝，栖心无寄，通结心言罔。及宝藏论云：理冥则言语道断，旨会则心行处灭。

名大乘顿教。顿者，言说顿绝，理性顿显。一念不生即是佛等。故楞伽云：“顿者如镜中像，顿现非渐。” 此亦有二，一逐机顿，即此文示之。二化仪顿，即后圆教收之。

    

五，即此情尽体露之法。混成一块，情尽见除也。大疏亦云：“情尽理现，诸见自亡。”

混成一块者，约法则混成真性，约喻则一块真金故。裴相序云：“融瓶盘，钗钏为金。”

繁兴大用，起必全真，用则波腾鼎沸，全真体以运行。

万象纷然，参而不杂。万法起，必同时一际，理无先后。释上二节，依还源观。

一切即一。皆同无性，无量中解一也。大经云：“华藏世界所有尘，一一尘中见法界”

一即一切。因果历然，一中解无量也。禅诠都序云：“果彻因源位满，分称菩萨”

力用相收，卷舒自在。一有力收，多为用，则卷他一切，入于一中。即上文一切即一，皆同无性也。多有力收，一为体，则舒己一位，入于一切。即上文一即一切，因果历然也。文虽先后，义乃同时。故云卷舒自在也。

名一乘圆教。所说，唯是法界缘起无碍。相即相入，重重无尽。此亦有二，谓同教一乘，圆全收诸教宗。别教一乘，圆全拣诸教宗。

    

#### 勒十玄第七

一，<u>金与师子同时成立，圆满具足</u>。师子六根，与金同时成立，以表人法、因果、体用悉皆具足。妙严品云：“一切法门无尽海，同会一法道场中”

名同时具足相应门。大疏云：“如海一滴具百川味”

    

二，若师子眼收师子尽，则一切纯是眼。若耳收师子尽，则一切纯是耳。眼耳互收，纯一事故。

诸根同时相收，悉皆具足。会诸根之同，例眼耳之别。

则一一皆杂，一一皆纯，为圆满藏。

眼即耳等皆杂也。如菩萨入一三昧，即六度皆修，无量无边，诸余行德，俱时成就，故名为杂。

耳非眼等皆纯也。又入一三昧，唯行布施，无量无边，更无余行，名之为纯。即教义章云，纯杂自在无不具足，名圆满藏。

名诸藏纯杂具德门。此名依至相立，贤首新立广陜自在无碍门故。大疏云：“如径尺之镜，见千里之影”

    

三，金与师子相容，成立一多无碍。多容一，则六根成立；多容多，则师子无殊。

于中理事各各不同，金性喻理，师子喻事。二虽互容。性相各别。

或一或多，各住自位。此经偈云：“以一佛土满十方，十方入一亦无余。” 世界本相亦不坏，无比功德故能尔。

名一多相容不同门。大疏云：“若一室之千灯，光光相涉”

    

四，师子诸根，一一毛头，皆以金收师子尽。诸根诸毛，各摄全体。

一一彻遍师子眼，眼即耳，耳即鼻，鼻即舌，舌即身，诸根相即，体非用外。

自在成立，无障无碍。经云：“一即是多，多即一。文随于义，义随文。” 

名诸法相即自在门。大疏云：“如金与金色二不相离”

    

五，若看师子唯师子无金，即师子显金隐，相显性隐。

若看金唯金无师子，即金显师子隐，性显相隐。

若两处看，俱隐俱显，性相同时，隐显齐现。

隐则秘密，显则显著。贤首品云：“东方入正受，西方从定起”

名秘密隐显俱成门。大疏云：“若片月澄空，晦明相并”

    

六，金与师子，或隐或显，或一或多。若观金时，师子似隐，唯显一金。观师子时，金性似隐，具显诸根。

定纯定杂，有力无力，一体真金，纯而有力。六根分异，杂而无力。

即此即彼，主伴交辉，此主彼伴，交光互参。

理事齐现，皆悉相容。教义章云：“犹如束箭，齐头显现”

不碍安立，微细成办。经云：“一尘中有无量刹，刹复为尘说更难”

名微细相容安立门。大疏云：“如琉璃瓶，盛多芥子”

    

七，师子眼耳支节，一一毛处，各有金师子。一一毛处师子，同时顿入一毛中。以一切摄一切，同入一中，即交涉无碍门。偈云：“一切佛刹微尘等，尔所佛坐一毛孔”

一一毛中皆有无边师子，又复一一毛，带此无边师子，还入一毛中。又以一切摄一切，带之复入一中，即相在无碍门。偈云：“无量刹海处一毛，悉坐菩提莲华座”

如是重重无尽，犹天帝网珠。梵语，释迦提桓因陀罗，此云能仁。天主网珠，即善法堂护净珠网，取譬交光无尽也。

名因陀罗网境界门。大疏云：“若两镜互照，传耀相写”

    

八，说此师子以表无明，语其金体具彰真性。妄法生灭无明也，如来藏不生灭真性也。

理事合论，况阿赖识令生正解。理事即真妄。论云：“真妄和合，非一非异，名阿赖耶识。” 此识有觉、不觉二义：觉即令生真性正解，不觉即令生无明正解。若约善财，参诸知识。遇三毒而三德圆，皆生正解。

名托事显法生解门。大疏云：“如立像竖臂，触目皆道”

    

九，师子是有为之法，念念生灭，随工匠缘，时时迁谢。

刹那之间，分为三际，摄前标后。

谓过去现在未来。此三际各有过现未来。普贤行品云：“过去中未来，未来中过去。” 亦离世间品，答普慧之问也.

总有三三之位，以立九世。即束为一段法门，如师子诸根诸毛，本纯一之金也。

虽则九世，各各有隔相，由成立融通无碍，同为一念。通玄论云：“十世古今，始终不离于当念”

名十世隔法异成门。大疏云：“若一夕之梦，翱翔百年”

    

十，金与师子，或隐或显，或一或多，各无自性，由心回转。全心之一切，随心遍一切中，即一隐多显也。全心之一事，随心入一事中，即多隐一显也。以表师子与金悉皆回转，而无定相耳。

说事说理，有成有立。经云：“应观法界性，一切唯心造”

名唯心回转善成门。贤首亦改此一门，为主伴圆明具德门。故大疏云：“如北辰所居，众星拱之”

    

#### 括六相第八

师子是总相，一即具多，为总相。

五根差别，是别相。多即非一，名别相。

共从一缘起，是同相。多类自同，成于总。

眼耳等不相滥，是异相。名体别异现于同。

诸根合会有师子，是成相。一多缘起理妙成。

诸根各住自位，是坏相。坏住自法常不作。

教义章中，有入句偈文，上引六句，随文注之。末后二句结叹。劝修云：“唯智境界非事识，以此方便会一乘。” 彼章广寄一舍，以喻六相。后学如仰祖训，宜悉讨论耳。

    

#### 成菩提第九

菩提，此云道也、觉也。翻梵从华，新旧二义。

谓见师子之时，即见一切有为之法。更不待坏，本来寂灭。净名云：“众生即寂灭相。不复更灭”

离诸取舍，即于此路，流入萨婆若海，故名为道。

离诸取舍之言，义属上句，文连下句。谓不舍一切有为，而取寂灭无为。则义属上句也。既取舍情亡，自然流入一切智海。则文连下句也。第八不动地亦明斯旨。萨婆若，云一切智。今明果德为道，故深广如海耳。

即了无始已来所有颠倒，元无有实，名之为觉。起信论云：“一切众生不名为觉。” 以从本来念念相续，未曾离念故。“

说无始无明，即同此文无始已来所有颠倒也。论又云：”若得无念者，则知心相生住异灭，乃至本来平等同一觉故。“ 即同次文。元无有实。名之为觉矣

究竟具一切种智，名成菩提，究竟极果也，亦名究竟觉。一切种智即三智之一也。

昔圭峰疏，圆觉以一切种智，释圆明。贤首述还源，由圆明而证菩提。今文谓具一切种智而成菩提者，通而辨之。虽发辞小异，而归宗大同也。若依起信，有大智用无量方便，乃至得名一切种智，皆属同教。又按昭信钞文，叙五教机各成菩提，唯取圆宗。以因果二门相摄即别教耳。

    

#### 入涅槃第十

见师子与金，二相俱尽，烦恼不生。二相俱尽，所观境空也；烦恼不生，能缘心泯也。内外双亡，玄寂着矣。

<u>好丑现前，心安如海</u>。

新记云：如金作器，巧拙悬殊，即好丑现前也。记次文云：一以贯之，唯金究竟，即心安如海也。

上句覆疏二相俱尽，下句覆疏烦恼不生。

妄想都尽无诸逼迫，出缠离障，永舍苦源，名入涅槃。

- 惑业都尽，无集谛之妄想也。

- 三苦皆亡，无苦谛之逼迫也。

- 无漏智发，出缠离障，则道谛已修也。

- 解脱自在永离苦源，则灭谛已证也。

入者，了达解悟之名，涅槃义翻。

圆寂经云：”流转是生死，不动名涅槃。“

然涅槃一章，诚杂华之渊蕴，故晋译宝王性起。而搜玄探玄，钩深以索隐，唐翻如来出现。则旧疏新记，联芳而续焰，且高丽国中斯文尚备，而传授不绝。况此诸部尽出中华，愿诸后昆，求师钻仰，同报云华贤首清凉圭峰之劬重德耳。


