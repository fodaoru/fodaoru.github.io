# 达摩悟性论

### 第一

夫道者，以寂灭为体；修者，以离相为宗。

故经云：​“寂灭是菩提，灭诸相故。​”

佛者，觉也；人有觉心，得菩提道，故名为佛。

经云：​“离一切诸相，即名诸佛。​”

是知有相，是无相之相。

不可以眼见，唯可以智知。

若闻此法者，生一念信心，此人已发大乘，超三界。

    

### 第二

三界者：贪、嗔、痴是。

返贪、嗔、痴为戒、定、慧，即名超三界。

然贪、嗔、痴亦无实性。但据众生而言矣，若能返照，了了见贪、嗔、痴性即是佛性，贪、嗔、痴外更无别有佛性。

经云：​“诸佛从本来，常处于三毒，长养于白法，而成于世尊。​”三毒者：贪、嗔、痴也。

    

### 第三

言大乘最上乘者，皆是菩萨所行之处，无所不乘，亦无所乘，终日乘未尝乘，此为佛乘。

经云：​“无乘为佛乘也。​”

若人知六根不实，五蕴假名，遍体求之，必无定处，当知此人解佛语。

经云：​“五蕴窟宅名禅院。内照开解即大乘门。​”

可不明哉！

    

#### 第四

不忆一切法，乃名为禅定。

若了此言者，行住坐卧皆禅定。

知心是空，名为见佛。

何以故？十方诸佛皆以无心，不见于心，名为见佛。

舍身不吝，名大布施。

离诸动定，名大坐禅。

何以故？凡夫一向动，小乘一向定，谓出过凡夫小乘之坐禅，名大坐禅。

若作此会者，一切诸相不求自解，一切诸病不治自差，此皆大禅定力。

    

### 第五

凡将心求法者为迷，不将心求法者为悟。

不著文字名解脱；不染六尘名护法；出离生死名出家；不受后有名得道；不生妄想名涅槃；不处无明为大智慧；无烦恼处名般涅槃；无心相处名为菩提。

迷时有此岸，悟时无此岸。

何以故？为凡夫一向住此。

若觉最上乘者，心不住此，亦不住彼，故能离于此彼岸也。

若见彼岸异于此岸，此人之心，已得无禅定。

    

### 第六

烦恼名众生，悟解名菩提，亦不一不异，只隔其迷悟耳。

迷时有世间可出，悟时无世间可出。

平等法中，不见凡夫异于圣人。

经云：​“平等法者，凡夫不能入，圣人不能行。平等法者，唯有大菩萨与诸佛如来行也。​”

若见生异于死，动异于静，皆名不平等。

不见烦恼异于涅槃，是名平等。

何以故？烦恼与涅槃，同一性空故。

是以小乘人妄断烦恼，妄入涅槃，为涅槃所滞。

菩萨知烦恼性空，即不离空，故常在涅槃。

    

### 第七

涅槃者：涅而不生，槃而不死，出离生死，出般涅槃。

心无去来，即入涅槃。

是知涅槃即是空心。

诸佛入涅槃者，为在无妄想处。

菩萨入道场者，即是无烦恼处。

空闲处者，即是无贪、嗔、痴也。

贪为欲界、嗔为色界、痴为无色界，若一念心生，即入三界；一念心灭，即出三界。

是知三界生灭，万法有无，皆由一心。

    

### 第八

凡言一法者：似破瓦石竹木无情之物。

若知心是假名，无有实体，即知自家之心亦是非有，亦是非无。

何以故？凡夫一向生心，名为有；小乘一向灭心，名为无；菩萨与佛未曾生心，未曾灭心，名为非有非无心；非有非无心，此名为中道。

是知持心学法，则心法俱迷；不持心学法，则心法俱悟。

凡迷者：迷于悟；悟者：悟于迷。

正见之人，知心空无，即超迷悟。

无有迷悟，始名正解、正见。

    

### 第九

色不自色，由心故色；心不自心，由色故心；是知心色两相俱生灭。

有者有于无，无者无于有，是名真见。

夫真见者，无所不见，亦无所见，见满十方，未曾有见。

何以故？无所见故，见无见故，见非见故。

凡夫所见，皆名妄想。

若寂灭无见，始名真见。

心境相对，见生于中，若内不起心，则外不生境，境心俱净，乃名为真见。

作此解时，乃名正见。

    

### 第十

不见一切法，乃名得道；不解一切法，乃名解法。

何以故？见与不见，俱不见故；解与不解，俱不解故。

<u>无见之见，乃名真见；无解之解，乃名大解</u>。

夫正见者：非直见于见，亦乃见于不见。

真解者：非直解于解，亦乃解于无解。

凡有所解，皆名不解；无所解者，始名正解；解与不解，俱非解也。

经云：​“不舍智慧名愚痴。​”

以心为空，解与不解俱是真；以心为有，解与不解俱是妄。

若解时法逐人，若不解时人逐法。

若法逐于人，则非法成法；若人逐于法，则法成非法。

若人逐于法，则法皆妄；若法逐于人，则法皆真。

是以圣人亦不将心求法，亦不将法求心，亦不将心求心，亦不将法求法。

所以心不生法，法不生心，心法两寂，故常为在定。

    

### 第十一

众生心生，则佛法灭；众生心灭，则佛法生。

心生则真法灭，心灭则真法生。

已知一切法各各不相属，是名得道人。

知心不属一切法，此人常在道场。

    

### 第十二

迷时有罪，解时无罪。

何以故？罪性空故。

若迷时无罪见罪，若解时即罪非罪。

何以故？罪无罪处所故。

经云：​“诸法无性，真用莫疑，疑即成罪。​”

何以故？罪因疑惑而生。

若作此解者，前世罪业即为消灭。

迷时六识五阴皆是烦恼生死法，悟时六识五阴皆是涅槃无生死法。

修道人不外求道。

何以故？知心是道；若得心时，无心可得；若得道时，无道可得。

若言将心求道得者，皆名邪见。

迷时有佛有法，悟无佛无法。

何以故？悟即是佛法。

    

### 第十三

夫修道者：身灭道成。

亦如甲拆树。

生此业报身，念念无常，无一定法，但随念修之；亦不得厌生死，亦不得爱生死；但念念之中，不得妄想；则生证有余涅槃，死入无生法忍。

眼见色时，不染于色；耳闻声时，不染于声；皆解脱也。

眼不著色，眼为禅门；耳不著声，耳为禅门。

总而言，见色有见色性，不著常解脱；见色相者常系缚。

不为烦恼所系缚者，即名解脱，更无别解脱。

善观色者，色不生心，心不生色，即色与心俱清净。

无妄想时，一心是一佛国；有妄想时，一心一地狱。

众生造作妄想，以心生心，故常在地狱。

菩萨观察妄想，不以心生心，常在佛国。

若不以心生心，则心心入空，念念归静，从一佛国至一佛国。

若以心生心，则心心不静，念念归动，从一地狱历一地狱。

若一念心起，则有善恶二业，有天堂地狱；若一念心不起，即无善恶二业，亦无天堂地狱。

为体非有非无，在凡即有，在圣即无。

圣人无其心，故胸臆空洞，与天同量。

此已下并是大道中证，非小乘及凡夫境界也。

心得涅槃时，即不见有涅槃。

何以故？心是涅槃。若心外更见涅槃，此名著邪见也。

一切烦恼为如来种心，为因烦恼而得智慧。

只可道烦恼生如来，不可得道烦恼是如来。

故身心为田畴，烦恼为种子，智慧为萌芽，如来喻于谷也。

佛在心中，如香在树中；烦恼若尽，佛从心出；朽腐若尽，香从树出，即知树外无香，心外无佛。

若树外有香，即是他香；心外有佛，即是他佛。
