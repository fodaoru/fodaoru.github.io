# 童蒙止观

**诸恶莫作，众善奉行，自净其意，是诸佛教**。

若夫泥洹之法，入乃多途，论其急要，不出止、观二法。所以然者，<u>止乃伏结之初门，观是断惑之正要</u>。止则爱养心识之善资，观则策发神解之妙术。止是禅定之胜因，观是智慧之由藉。若人成就定、慧二法，斯乃自利利人，法皆具足。

故法华经云：“佛自住大乘，如其所得法，定慧力庄严，以此度众生。”

当知此之二法，如车之双轮，鸟之两翼，若偏修习，即堕邪倒。

故经云：”若偏修禅定福德，不学智慧，名之曰愚。偏学智慧，不修禅定福德，名之曰狂。“ 狂、愚之过，虽小不同，邪见轮转，盖无差别。若不均等，此则行乖圆备，何能疾登极果？

故经云：”声闻之人多定力故，不见佛性。十住菩萨智慧力多，虽见佛性而不明了。诸佛如来定慧力等，是故了了见于佛性。“

以此推之，止、观岂非泥洹大果之要门，行人修行之胜路，众德圆满之指归，无上极果之正体也！

若如是知者，止观法门实非浅。故欲接引始学之流辈，开蒙冥而进道，说易行难，岂可广论深妙。今略明十意，以示初心行人，登正道之阶梯，入泥洹之等级。寻者当愧为行之难成，毋鄙斯文之浅近也。若心称言旨于一眴间，则智难断量，神解莫测。若虚构文言，情乖所说，空延岁月，取证无由，事等贫人数他财宝，于己何益哉！

- 具缘第一

- 诃欲第二

- 弃盖第三

- 调和第四

- 方便第五

- 正修第六

- 善发第七

- 觉魔第八

- 治病第九

- 证果第十

今略举此十意，以明修止观者，此是初心学坐之急要。若能善取其意而修习之，可安心免难，发定生解，证于无漏之圣果也。

    

---------------

### 具缘第一

夫发心起行，欲修止观者，先要外具五缘：

#### 第一，持戒清净。

如经中说：‘依因此戒，得生诸禅定，及灭苦智慧。’是故比丘应持戒清净。然有三种行人持戒不同：

- 一者，若人未作佛弟子时，不造五逆，后遇良师，教受三皈五戒，为佛弟子。若得出家，受沙弥十戒，次受具足戒，作比丘、比丘尼。从受戒来，清净护持，无所毁犯，是名上品持戒人也。当知此人修行止观，必证佛法，犹如净衣，易受染色。

- 二者，若人受得戒已，虽不犯重，于诸轻戒多所毁损。为修定故，即能如法忏悔，亦名持戒清净，能生定慧。如衣曾有垢腻，若能浣净，亦可染著。

- 三者，若人受得戒已，不能坚心护持，轻重诸戒，多所毁犯。依小乘教门，即无忏悔四重之法。若依大乘教门，犹可灭除。故经云：‘佛法有二种健人：一不作诸恶，二者做已能悔。’

夫欲忏悔者，须具十法，助成其忏：

- 一者，明信因果

- 二者，生重怖畏

- 三者，深起惭愧

- 四者，求灭罪方法。所谓大乘经中，明诸行法，应当如法修行。

- 五者，发露先罪

- 六者，断相续心

- 七者，起护法心

- 八者，发大誓愿，度脱众生

- 九者，常念十方诸佛

- 十者，观罪性无生

若能成就如此十法，庄严道场，洗浣清净，著洁净衣，烧香散花于三宝前，如法修行一七、三七日，或一月、三月，乃至经年，专心忏悔所犯重罪，取灭方止。

云何知重罪灭相？若行者如是至心忏悔时，自觉身心轻利，得好瑞梦。或复睹诸灵瑞异相，或觉善心开发，或自于坐中，觉身如云如影，因是渐证得诸禅境界。或复豁然解悟心生，善识法相，随所闻经即知义趣，因是法喜，心无忧悔。如是等种种因缘，当知即是破戒掉障道罪灭之相。从是已后，坚持禁戒，亦名尸罗清净，可修禅定，犹如破坏垢腻之衣，若能补治浣洗清净，犹可染著。

若人犯重尽已，恐障禅定，虽不依诸理修诸行法，但生重惭愧，于三宝前，发露先罪，断相续心，端身常作，观罪性空，念十方佛。若于出禅时，即须至心烧香礼拜、忏悔诵戒、及诵大乘经典，障重罪自然渐渐消灭，因此尸罗清净，禅定开发。故妙胜定经云：‘若人犯重罪已，心生怖畏，欲求除灭，若除禅定，余无能灭。’ 是人应当在空闲处，摄心常坐，及诵大乘经，一切重罪悉皆消灭，诸禅三昧自然现前。

    

#### 第二，衣食具足者。

衣法有三种：

- 一者，如雪山大士，随得一衣蔽形即足，以不游人间，堪忍力成故。

- 二者，如迦叶常受头陀法，但蓄粪扫三衣，不蓄余长。

- 三者，若多寒国土，及忍力未成之者，如来亦许三衣之外，蓄百一等物，而要须说净，知量知足。<u>若过贪求积聚，则心乱妨道</u>。

次，食法有四种：

- 一者，若上人大士，深山绝世，草果随时，得资身者。

- 二者，常行头陀受乞食法，是乞食法，能破四种邪命，依正命自活，能生圣道故。邪命自活者，一下口食，二仰口食，三维口食，四方口食。邪命之相，如舍利弗为青目女所说。

- 三者，阿兰若处，檀越送食。

- 四者，于僧中洁净食。有此等食缘具足，名衣食具足。何以故？无此等缘，则心不安隐，于道有妨。

    

#### 第三，得闲居静处。

闲者：不作众事，名之为闲。无愦闹故，名之为静。有三处可修禅定：

- 一者，深山绝人之处。

- 二者，头陀兰若之处，离于聚落极近三四里，此则放牧声绝，无诸愦闹。

- 三者，远白衣住处，清净伽蓝中，皆名闲居静处。

    

#### 第四，息缘诸务。

有四意：

- 一，息治生缘物，不作有为事业。

- 二，息人间缘务，不追寻俗人朋友亲戚知识，断绝人事往还。

- 三，息工巧技术缘务，不作世间工匠技术医方禁咒卜相书数算计等事。

- 四，息学问缘务，读诵听学等悉皆弃舍。

此为息诸缘故。所以者何？若多缘务，则行道事废，心乱难摄。

    

#### 第五，近善知识。

善知识有三：

- 一，外护善知识，经营供养，善能将护行人，不相恼乱。

- 二，者同行善知识，共修一道，互相劝发，不相扰乱。

- 三，者教授善知识，以内外方便禅定法门，示教利喜。

略明五种缘务竟。

    

--------------

### 诃欲第二

所言诃欲者，谓五欲也。凡欲坐禅，修习止观，必须诃责。<u>五欲者，是世间色、声、香、味、触，常能诳惑一切凡夫，令生爱著</u>。若能深知过罪，即不亲近，是名诃欲。

一，诃色欲者。

所谓男女型貌端严，修目长眉，朱唇素齿，及世间宝物，青黄赤白，红紫缥绿，<u>种种妙色，能令愚人见则生爱，作诸恶业</u>。如频婆娑王以色欲故，身入敌国，在淫女阿梵波罗房中。优填王以色染故，截五百仙人手足，如此等种种过罪。

二，诃声欲者。

所谓箜篌筝笛，丝竹金石音乐之声，及男女歌咏赞诵等声，能令凡夫闻即染著，起诸恶业。如五百仙人雪山住，闻甄陀罗女歌声，即失禅定，心醉狂乱，如是等种种因缘，知声过罪。

三，诃香欲者。

所谓男女身香，世间饮食馨香，及一切薰香等，愚人不了香相，闻即爱著，开结使门。如一比丘在莲华池边，闻华香气，心生爱乐，池神即大诃责，何故偷我香气。以香著故，令诸结使卧者皆起，如是等种种因缘，知香过罪。

四，诃味欲者。

所谓苦酸甘辛咸淡等，种种饮食肴膳美味，能令凡夫心　生染著，起不善业。如一沙弥染著酪味，命终之后，生在酪中，受其虫身，如一等种种因缘，知味过罪。

五，诃触欲者。

男女身分柔软细滑，寒时体温，热时体凉，及诸好触，愚人无智，为之沉没，起障道业。如一角仙，因触欲故，遂失神通，为淫女骑头，如是等种种因缘，知触过罪。

    

如上诃欲之法，出摩诃衍论中说。复云：‘哀哉众生，常为五欲所恼，而犹求之不已。’

此<u>五欲者，得之转剧，如火益薪，其焰转炽</u>。五欲无乐，如狗啮枯骨。五欲增诤，如鸟竞肉。五欲烧人，如逆风执炬。五欲害人，如践毒蛇。五欲无实，如梦所得。五欲不久，假借须臾，如击石火。

智者思之，亦如怨贼。世人愚惑，贪著五欲，至死不舍，后受无量苦恼。此五欲法，与畜生同有。<u>一切众生，常为五欲所使，名欲奴仆</u>。作此弊欲，沈堕三途。我今修禅，复为障蔽，此为大贼，急当远之。

如禅经偈中说：

> 生死不断绝，食欲嗜味故，
> 
> 养冤入丘冢，虚受诸辛苦。
> 
> 身臭如死尸，九孔流不净，
> 
> <u>如厕虫乐粪，愚人身无异</u>。
> 
> 智者应观身，不贪染世乐，
> 
> <u>无累无所欲，是名真涅槃</u>。
> 
> 如诸佛所说，一心一意行，
> 
> 数息在禅定，是名行头陀。

    

------------

### 弃盖第三

言弃盖者，谓五盖也。

#### 一、弃贪欲盖。

前说外五尘中生五欲，今约内意根中生欲，谓行者端坐修禅，心生欲觉，念念相续，覆盖善心，令不生长，觉得应弃。所以者何？如术婆伽欲心内发，尚能烧身，况复心生欲火，而不烧诸善法。

贪欲之人，去道甚远。所以者何？<u>欲为种种恼乱住处，若心著欲，无由近道</u>。

如除盖偈说：

> 入道惭愧人，持钵福众生，
> 
> 云何纵尘欲，沈没于五情。
> 
> 以舍五欲乐，弃之而不顾，
> 
> 如何还欲得，如愚自食吐。
> 
> <u>诸欲求时苦，得时多怖畏</u>，
> 
> <u>失时怀热恼，一切无乐处</u>。
> 
> 诸欲患如是，以何能舍之？
> 
> 得深禅定乐，即不为所欺。

    

#### 二、弃嗔恚盖。

嗔是失佛法之跟本，堕恶道之因缘，法乐之冤家，善心之大贼，种种恶口之府藏。是故行者于作禅时，思惟此人现在恼我，及恼我亲，赞叹我冤，思惟过去现在未来亦如是，是为九恼，故生嗔恨，嗔恨故生怨，以怨心生故，便起心恼彼。如此嗔恚覆心，故名为盖，急当弃之，令无增长。

如释提婆那以偈问佛：”何物杀安乐，何物杀无忧，何物毒之根，吞灭一切善？“

佛以偈答言：”杀嗔则安乐，杀嗔则无忧，嗔为毒之根，嗔灭一切善。“

如是知已，当修慈忍以灭除之，令人清净。

    

#### 三、弃睡眠盖。

内心昏暗为睡。五情暗蔽，放恣支节，委卧睡熟为眠。以是因缘，名为睡眠盖，能破今世后世实乐法心，及后世生天及涅槃乐。如是恶法，最为不善。何以故？诸余盖情，觉故可除。睡眠如死，无所觉识，以不觉故，难可除灭。

如佛诸菩萨呵睡眠弟子偈曰：

> 汝起勿抱臭尸卧，种种不净假名人，
> 
> 如得重病箭入体，诸苦痛集安可眠！
> 
> <u>如人被缚将去杀，灾害垂至安可眠</u>！
> 
> 结贼不灭害未除，如其毒蛇同室居，
> 
> 亦如临阵两刃间，尔时云何安可眠！
> 
> 眠为大暗无所见，日日欺狂夺人明，
> 
> 以眠覆心无所见，如是大失安可眠！

如是等种种因缘，诃睡眠盖，警觉无常，减损睡眠，令无昏覆。若昏睡心重，当用禅嗔杖却之。

    

#### 四、弃悔掉盖。

掉有三种：

- 一者，身掉，身好游走，诸杂戏谑，坐暂不安。

- 二者，口掉，好喜吟咏，竞诤是非，无益戏论、世间语言等。

- 三者，心掉，心情放逸，纵意攀缘，思惟文艺、世间才技，诸恶觉观等，名为心掉。掉之为法，破出家人心。如人摄心，犹不能定，何况掉散！掉散之人，如无钩醉象，穴鼻骆驼，不可禁制。

如偈说：

> 汝已剃头著染衣，执持瓦钵行乞食，
> 
> 云何乐著戏掉法，放逸纵情失法利。

既失法利，又失世乐，觉其过已，当急弃之。

悔者，悔能成盖，若掉无悔，则不成盖。何以故？掉时未在缘中故。

后欲入定时，方悔前所作，忧恼覆心，故名为盖。

但悔有两种：

- 一者，因掉后生悔，如前所说。

- 二者，如作大重罪人，常怀布畏，悔箭入心，坚不可拔。

如偈说：

> 不应作而作，应作而不作，
> 
> 悔恼火所烧，后世堕恶道。
> 
> 若人罪能悔，悔以莫复忧，
> 
> 如是心安乐，不应常念著。
> 
> 若有两种悔，若应作不作，
> 
> 不应作而作，则是愚人相。
> 
> 不以心悔故，不作而能作，
> 
> 诸恶事已作，不能令不作。

    

#### 五、弃疑盖者。

以疑覆心故，于诸法中不得信心。信心无，故于佛法中空无所获。譬如又人入于宝山，若无有手，无能所取。然则疑过甚多，未必障定。今正障定。

疑者有三种：

- 一者，疑自。而作是念。我诸根暗钝，罪垢深重，非其人乎？自作此疑，定法终不得发。若欲修定，勿当自轻，以宿世善根难测故。

- 二者，疑师。彼人威仪相貌如是，自尚无道，何能教我？作是疑慢，即为障定。欲除之法，如摩诃衍论中说：”如臭皮囊中金，以贪金故，不可弃其臭囊。“ 行者亦尔，师虽不清净，亦应生佛想。

- 三，疑法。世人多执本心，于所受法，不能即信，敬心受行。若生犹豫，即法不染心。

何以故？疑障之义，如偈中说：

> 如人在岐路，疑惑无所趣，
> 
> 诸法实相中，疑亦复如是。
> 
> 疑故不勤求，诸法之实相，
> 
> 见疑从疑生，恶中之恶者。
> 
> 善不善法中，生死及涅槃，
> 
> 定实真有法，于中莫生疑。
> 
> 汝若怀疑惑，死王狱吏缚，
> 
> 如师子搏鹿，不能得解脱。
> 
> 在世虽有疑，当随喜善法，
> 
> 譬如观岐道，利好者应逐。

佛法之中，信为能入。若无信者，虽在佛法，终无所获。如是种种因缘，觉知疑过，当急弃之。

    

问曰：不善法广，尘数无量，何故但弃五法？

答曰：此五盖中，即具有三毒等分。四法为根本，亦得摄八万四千诸尘劳门。

- 一贪欲盖，即贪毒。

- 二嗔恚盖，即嗔毒。

- 三睡眠及疑，此二法即疑毒。

- 四掉悔，即是等份摄。

合为四分烦恼。一中有二万一千，四中合为八万四千，是故除此五盖，即是除一切不善之法。行者如是等种种因缘，弃于五盖。譬如负债得脱，重病得差，如饥饿人得至丰国，如恶贼中得自免济，安隐无患。行者亦如是，除此五盖，其心安隐，清凉快乐。如日月以五事覆翳：烟、尘、云、雾、罗睺阿修罗手障，则不能明。人心五盖，亦复如是。

    

----------------

### 调和第四

夫行者初学坐禅，欲修十方三世佛法者，应当先发大誓愿，度脱一切众生，愿求无上佛道，其心坚固，犹如金刚，精进勇猛，不惜身命，若成就一切佛法，终不退转。然后坐中思维一切诸法真实之相。所谓善、不善、无记法，内外根尘妄识一切有漏烦恼法，三界有为生死因果法，皆因心有。故十地经云：‘<u>三界无别有，唯是一心作。若知心无性，则诸法不实</u>。’ 心无染著，则一切生死业行止息。作是观已，乃应如次起行修习也。

云何名调和？今借近譬，以况斯法。如世间陶师，欲造众器，须先善巧调泥，令使不疆不懦，然后可就轮绳。亦如弹琴，前应调弦，令宽即得所，方可入弄，出诸妙曲。行者修心，亦复如是，善调五事，必使和适，则三昧易生。有所不调，多诸妨难，善根难发。

    

#### 一、调食者。

夫食之为本，本欲资身进道。<u>食若过饱，则气急心满，百脉不通，令心闭塞</u>，坐念不安。若食过少，则身羸心悬，意虑不固。

此二皆非得定之道。若食秽触之物，令人心识昏迷。若食不宜之物，则动宿病，使四大违反。此为修定之初，须深慎也。故经云：‘身安则道隆，饮食知节量，常乐在空闲，心静乐精进，是名诸佛教。’

    

#### 二、调睡眠者。

夫眠是无明惑覆，不可纵之。若其眠寐过多，非唯废修圣法，亦复丧失功夫，而能令心暗昧，善根沉没。当觉悟无常，调伏睡眠，令神气清白，念心明净，如是乃是可凄心圣境，三昧现前。故经云：‘<u>初夜后夜，亦勿有废</u>，无以睡眠因缘，令一生空过，无所得也。’

当念无常之火，烧诸世间，早求自度，勿睡眠也。

    

#### 三、调身，四、调息，五、调心。

此三应合用，不得别说。但有初中后方法不同，是则入住出相有异也。

**夫初欲入禅调身者**：

行人欲入三昧调身之宜，若在定外，行住进止，动静运为，悉须详审。若所作粗犷，则气息随粗，以气粗故，则心散难录，兼复坐时烦愦，心不恬怡。身虽在定外，亦须用意逆作方便。后入禅时，须善安身得所。

- 初至绳床，即须先安坐处，每令安稳，久久无妨。

- 次当正脚。若半跏坐，以左脚置右脚上，牵来近身，令左脚指与右髀齐，右脚指与左髀齐。若欲全跏，即正右脚置左脚上。

- 次解宽衣带周正，不令坐时脱落。

- 次当安手。以左手掌置右手上，重累手相对，顿置左脚上，牵来近身，当心而安。

- 次当正身，先当挺动其身，并诸支节，作七八反，如似按摩法，勿令手足差异如是已则端直，令脊骨勿曲勿耸。

- 次正头颈，令鼻与脐相对，不偏不斜，不低不昂，平面正住。

- 次当口吐浊气。吐气之法，开口放气，不可令粗急，以之绵绵，恣气而出，想身分中百脉不通处，放息随气而出。闭口，鼻纳清气。如是至三。若身息调和，但一亦足。次当闭口，唇齿才相拄著，舌向上腭。

- 次当闭眼，才令断外光而已。当端身正坐，犹如奠石，无得身首四肢切尔摇动。是为初入禅定调身之法。举要言之，不宽不急，是身调相。

    

**初入禅调息法者**:

息有四种相：一风、二喘、三气、四息。前三为不调相，后一为调相。

- 云何为风相？坐时则鼻中出入觉有声，是风也。

- 云何喘相？坐时息虽无声，而出入结滞不通，是喘相也。

- 云何气相？坐时息虽无声，亦不结滞，而出入不细，是气相也。

- 云何息相？不声不结不粗，出入绵绵，若存若亡，资神安稳，情抱悦豫，此是息相也。

守风则散，守喘则结，守气则劳，守息则定。坐时有风喘气三相，是名不调，而用心者，复为心患，心亦难定。

若欲调之，当依三法：

- 一者下著安心，

- 二者宽放身体，

- 三者想气遍毛孔出入，通同无障。

若细其心，令息微微然。息调则众患不生，其心易定。是名行者初入定时调息方法。举要言之，不涩不滑，是调息相也。

    

**初入定时调心者**：

有三义：**一入、二住、三出**。

初入有二义：（一入）

- 一者，调伏乱想，不令越逸。

- 二者，当令沉浮宽急得所。

    

- 何等为沉相？若坐时心中昏暗，无所记录，头好低垂，是为沉相。尔时当系念鼻端，令心住缘中，无分散意，此可治沉。

- 何等为浮相？若坐时心好飘动，身亦不安，念外异缘，此是浮相。此时宜安心向下，系缘脐中，制诸乱念，心即定住，则心易安静。

举要言之，不沉不浮，是心调相。

其定心亦有宽急之相：

- 定心急病相者，由坐中摄心用念，因此入定，是故上向胸臆急痛。当宽放其心，想气皆流下，患自差矣。

- 若心宽病相者，觉心志散慢，身好逶迤，或口中涎流，或时暗晦。尔时应当敛身急念，令心住缘中，身体相持，以此为治。

心有涩滑之相，推之可知，是为初入定调心方法。

夫入本是从粗入细，是身既为粗，息居其中，心最为细静。调粗就细，令心安静，此则入定初方便也，是名初入定时调三事也。

    

住坐中调三事者：（二住）

行人当于一坐之时，随时长短，十二时，或经一时，或至二三时，摄心用念。是中应须善识身息心三事调不调相。若坐时向虽调身竟，其身或宽或急，或偏或曲，或低或昂，身不端直，觉巳随正，令其安隐，中无宽急，平直正住。

复次一坐之中，身虽调和，而气不调和。不调和相者，如上所说，或风、或喘、或复气急，身中胀满，当用前法随而治之，每令息道绵绵，如有如无。

次一坐中，身息虽调，而心或沈浮宽急不定，尔时若觉，当用前法调令中适。此三事的无前后，随不调者而调适之，令一坐中，身息及心三事调适，无相乖越，和融不二，此则能除宿患，妨障不生，定道可克。

    

出时调三事者：（三出）

行人若坐禅将竟，欲出定时，应前放心异缘，开口放气，想从百脉随意而散，然后微微动身，次动肩膊及手头颈，次动二足，悉令柔软，次以手遍摩诸毛孔，次摩手令暖。以掩两眼，然后开之。待身热稍歇，方可随意出入。若不尔者，坐或得住心，出既顿促，则细法未散，住在身中，令人头痛，百骨节疆，犹如风劳，于后坐中烦燥不安。

是故心欲出定，每须在意。此为出定调身息心方法。以从细出粗故，是名善入住出。如偈说：

> 进止有次第，粗细不相违，
> 
> 譬如善调马，欲往而欲去。

法华经云：‘此大众诸菩萨等，已于无量千万亿劫，为佛道故，勤行精进，善入住出无量百千万亿三昧，得大神通，久修梵行，善能次第习诸善法。’

    

---------------

### 方便行第五

夫修止观，须具方便法门，有其五法：

- 一者，**欲**。欲离世间一切妄想颠倒，欲得一切诸禅智慧法门故。亦名为志，亦名为愿，亦名为好，亦名为乐。是人志愿好乐一切诸深法门故，故名为欲。如佛言曰：‘一切善法，欲为其本。’

- 二者，**精进**。坚持禁戒，弃于五盖，初夜后夜，专精不费，譬如钻火未热，终不休息，是名精进善道法。

- 三者，**念**。念世间为欺诳可贱，念禅定为尊重可贵，若得禅定，即能具足，发诸无漏智，一切神通道力，成等正觉，广度众生，是为可贵。故名为念。

- 四者，**巧慧**。筹量世间乐，禅定智慧，得失轻重。所以者何？世间之乐，乐少苦多，虚诳不实，是失是轻。禅定智慧之乐，无漏无为，寂然闲旷，永离生死，与苦长别，是得是重。如是分别，故名巧慧。

- 五者，**一心分明**。明见世间可患可恶，善识定慧功德可尊可贵，尔时应当一心决定，修行止观。心如金刚，天魔外道不能沮坏，设使空无所获，终不回易，是名一心。譬如人行，先须知道通塞之相，然后决定一心涉路而进，故说巧慧一心。经云：‘非智不禅，非禅不智’义在此也。

    

------------

### 正修行第六

修止观者，有二种：

- 一者，于坐中修。

- 二者，历缘对境修。

    

#### 一、于坐中修止观者

于四威仪中亦乃皆得，然学道者坐为胜，故先约坐以明止观。略出五意不同：

一、**对治初心粗乱**，修止观。

所谓行者初作禅时，心粗乱故，应当修止观以除破之。止若不破，即应修观。故云对破初心粗乱修止观。

今明修止观有二意：

一者，修止，止有三种：（前二种皆是事相，不须分别。）

- 一者，系缘守境止。所谓系心鼻端、脐间等处，令心不散。故经云：‘系心不放逸，亦如猿著锁。’

- 二者，制心止。所谓随心所起，即便制之，不令驰散。故经云：‘此五根者，心为其主，是故汝等当好止心。’

- 三者，体真止。所谓<u>随心所念一切诸法，悉之皆从因缘生，无有自性，则心不取，若心不取，则妄念心息</u>，故名为止。

如经中说云：‘一切诸法中，因缘空无主，息心达本源，故号为沙门。’

行者于初坐禅时，随心所念一切诸法，念念不住，虽用如上体真止，而妄念不息，当反观所起之心，过去已灭，现在不住，未来未至，三际穷之，了不可得。不可得法，则无有心。若无有心，则一切法皆无。行者虽观心不著，皆无所有，而非无刹那任运觉知念起。

又观此心念以内有六根，外有六尘。根尘相对，故有识生。根尘未对，识本无生。观生如是，观灭亦然，生灭名字，但是假立。生灭心灭，寂灭现前，了无所得，是所谓涅槃空寂之理，其心自止。

起信论云：‘若心驰散，即当摄来往于正念。是正念者，当之唯心，无外境界。即复此心，亦无自相，念念不可得。’ 谓初心修学，未便得住，抑之令住，往往发狂。如学射法，久习方中矣。

    

二者，修观，有二种：

- 一者对治观。如不净观，对治贪欲。慈心观，对治嗔恚。界分别观，对治著我。数息观，对治多寻思等，此不分别也。

- 二者正观。观诸法无相，并是因缘所生，因缘无性，即是实相。<u>先了所观之境一切皆空，能观之心自然不起</u>。前后之文，多谈此理，请自详之。如经偈中说：‘诸法不牢固，常在于念中，<u>已解见空者，一切无想念</u>。’

    
二、**对治心沉浮病**，修止观。

行者于坐禅时，其心暗塞无记瞪瞢，或时多睡，尔时应当修观照了。若于坐中，其心浮动，轻躁不安，尔时应当修止止之。是则略说对治心沉浮病修止观相。但须善识药病相对用之，一一不得于对治有乖僻之失。

    

三、**随便宜**，修止观。

行者于坐禅时，虽为对治心沉，故修于观照，而心不明净，亦无法利，尔时当试修止止之。若于止时，即觉身心安静，当知宜止，即应用止安心。

若于坐禅时，虽为对治心浮动故修止，而心不住，亦无法利，当试修观。若于观中，即觉心神明净，寂然安隐，当知宜观，即当用观安心。

是则略说随便宜修止观相。但须善约便宜修之，则心神安隐，烦恼患息，证诸法门也。

    

四、**对治定中细心**，修止观。

所谓行者先用止观对破粗乱，乱心既息，即得入定，定心细故，觉身空寂，受于快乐。

或利便心发，能以细心取于偏邪之理。若不知定心止息虚诳，必生贪著。若生贪著，执以为实。若知虚诳不实，即爱见二烦恼不起，是为修止。

虽复修止，若心犹著爱见，结业不息，尔时应当修观，观于定中细心。若不见定中细心，即不执著定见。若不执著定见，则爱见烦恼业悉皆摧灭，是名修观。

此则略说对治定中细心修止观相。分别止观方法。并同于前，但以破定见微细之失为异也。

    

五、**为均齐定慧**，修止观。

行者于坐禅中因修止故，或因修观，而入禅定，虽得入定，而无慧观，是为疑定，不能断结。或观慧微少，即不能发起真慧，断诸结使，发诸法门。尔时应当修观破析，则定慧均等，能断结使，证诸法门。

行者于坐禅时应修观故，而心豁然开悟，智慧分明，而定心微少，心则动散，如风中灯，照物不了，不能出离生死。尔时应当复修于止，以修止故，则得定心，如密室中灯，即能破暗，照物分明，是则说均齐定慧二法修止观也。

行者若能如是于端身正坐之中，善用此五番修止观意，取舍不失其宜，当知是人善修佛法，能善修故，必于一生不空过也。

    

#### 复次第二，明历缘、对境修止观者

端身常坐，乃为入道之胜要，而有累之身，必涉世缘，若随缘对境而不修习止观，是则修心有间绝，结业触处而起，岂得疾与佛法相应。<u>若于一切时中常修定慧方便，当知是人必能通达一切佛法</u>。

云何名**历缘**修止观？所言缘者，谓六种缘：一行、二住、三坐、四卧、五作作（下祖卧切）​、六言语。

云何明**对境**修止观？所言境者，谓六尘境：一眼对色、二耳对声、三鼻对香、四舌对味、五身对触、六意对法。

行者约此十二事中修止观故，名为历缘对境修止观也。

    

一、行者。

若于行时，应做是念：‘我今为何等事欲行？为烦恼所使，及不善无记事行，即不应行。若非烦恼所使，为善利益如法事，即应行。’

云何行中修止？若于行时，即知因于行故，则有一切烦恼善恶等法，了知行心，及行中一切法，皆不可得，则妄念心息，是名修止。

云何行中修观？应做是念：‘由心动身，故有进趣，名之为行。因此行故，则有一切烦恼善恶等法。’ 即当反观行心，不见相貌，当知行者，及行中一切法，毕竟空寂，是名修观。
