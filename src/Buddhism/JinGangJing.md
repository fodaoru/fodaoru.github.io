# 金刚经

#### 法会因由分第一

如是我闻：一时，佛在舍卫国祇树给孤独园，与大比丘众千二百五十人俱。尔时世尊，食时，著衣持钵，入舍卫大城乞食。于其城中次第乞已，还至本处。饭食讫，收衣钵，洗足已，敷座而坐。

    

#### 善现启请分第二

时长老须菩提，在大众中，即从座起，偏袒右肩，右膝著地，合掌恭敬而白佛言：​“希有，世尊！如来善护念诸菩萨，善付嘱诸菩萨。世尊！善男子、善女人发阿耨多罗三藐三菩提心，云何应住？云何降伏其心？​”

佛言：​“善哉，善哉！须菩提！如汝所说，如来善护念诸菩萨，善付嘱诸菩萨。汝今谛听，当为汝说。善男子、善女人发阿耨多罗三藐三菩提心，应如是住、如是降伏其心。​”

​“唯然，世尊！愿乐欲闻。​”

    

#### 大乘正宗分第三

佛告须菩提：​“诸菩萨摩诃萨应如是降伏其心：所有一切众生之类，若卵生、若胎生、若湿生、若化生；若有色、若无色；若有想、若无想、若非有想非无想，我皆令入无馀涅槃而灭度之。如是灭度无量无数无边众生，实无众生得灭度者。何以故？须菩提！<u>若菩萨有我相、人相、众生相、寿者相，即非菩萨</u>。​”

    

#### 妙行无住分第四

“复次，须菩提！<u>菩萨于法应无所住行于布施</u>。所谓不住色布施，不住声、香、味、触、法布施。须菩提！<u>菩萨应如是布施，不住于相</u>。何以故？若菩萨不住相布施，其福德不可思量。须菩提！于意云何？<u>东方虚空可思量不？​</u>”​

“不也，世尊”​。

​“须菩提！南、西、北方、四维、上、下虚空可思量不？​”​

“不也，世尊”​。

​“须菩提！菩萨无住相布施。福德亦复如是不可思量。须菩提！菩萨但应如所教住。​”

    

#### 如理实见分第五

“须菩提：于意云何？可以身相见如来不？​”​

“不也，世尊！不可以身相得见如来。何以故？如来所说身相，即非身相。​”

佛告须菩提：​“<u>凡所有相皆是虚妄，若见诸相非相，即见如来</u>。​”

    

#### 正信希有分第六

须菩提白佛言：​“世尊！颇有众生得闻如是言说章句，生实信不？​”

佛告须菩提：​“莫作是说！如来灭后，后五百岁，有持戒修福者，于此章句能生信心。以此为实。当知是人，不于一佛二佛三四五佛而种善根，已于无量千万佛所种诸善根。闻是章句，乃至一念生净信者，须菩提！如来悉知悉见，是诸众生得如是无量福德。何以故？是诸众生无复我相、人相、众生相、寿者相，无法相、亦无非法相。何以故？<u>是诸众生，若心取相，即为著我、人、众生、寿者</u>。若取法相，即著我、人、众生、寿者。何以故？若取非法相，即著我、人、众生、寿者。是故不应取法，不应取非法。以是义故，如来常说：‘汝等比丘，<u>知我说法如筏喻者，法尚应舍，何况非法</u>！’”
