# 太乙金华宗旨

### 卷一 天心

吕帝曰：​自然曰道，道名无相，一性而已，一元神而已。性命不可见，寄之天光，天光不可见，寄之两目。古来仙真，口口相传，传一得一。自太上见化，东华递传某，以及南北两宗，全真可谓极盛，盛者盛其徒众，衰者衰于心传，以至今日，泛滥极矣！凌替极矣！极则返，故蒙净明许祖，垂慈普度，特立教外别传之旨，接引上根。闻者千劫难逢，受者一时法会，皆当仰体许祖苦心，必于人伦日用间，立定脚跟，方可修真悟性。我今叨为度师，先以太乙金华宗旨发明，然后细为开说。

太乙者，无上之谓。丹诀总假有为而臻无为，非一超直入之旨。所传宗旨，直提性功，不落第二法门，所以为妙。金华即光也，光是何色？取象于金华，亦秘一光字在内，是先天太乙之真炁，水乡铅只一位者此也。​

回光之功，全用逆法。［注想天心，天心居日月中。​《黄庭经》云：​“寸田尺宅可治生。​”尺宅，面也。面上寸田，非天心而何？］方寸中具有郁罗萧台之胜，玉京丹阙之奇，乃至虚至灵之神所住。儒曰：‘虚中’；释曰；‘灵台’；道曰：‘祖土’、曰‘黄庭’、曰‘玄关’、曰‘先天窍’。盖天心犹如宅舍一般，光乃主人翁也。

故一回光，则周身之炁皆上朝。［如圣王定都立极，执玉帛者万国；又如主人精明，奴婢自然奉命，各司其事］

诸子只去回光，便是无上妙谛。光易动而难定，回之既久，此光凝结，即是自然法身，而凝神于九霄之上矣。​《心印经》所谓‘默朝飞升者是也’。

［宗旨行去，别无求进之法，只在纯想于此。​《楞严经》云：纯想即飞，必生天上。天非苍苍之天，即生身于乾宫是也，久之，自然身外有身］

金华即金丹，神明变化，各师于心。［此种妙诀，虽不差毫末，然而甚活，全要聪明，又须沉静，非极聪明人行不得，非极沉静人守不得］

    

### 卷二 元神、识神

吕帝曰：天地视人如蜉蝣，大道视天地亦泡影。惟元神真性，则超元会而上之。其精气则随天地而败坏矣。然有元神在，即无极也。生天生地皆由此矣。学人但能守护元神，则超生在阴阳之外，不在三界之中，此见性方可，所谓本来面目也。

［凡人投胎时，元神居方寸，而识神则居下心，下面血肉心，形如大桃，有肺以覆翼之，肝佐之，大小肠承之，假如一日不食，心上便大不自在，至闻惊而跳，闻怒而闷，见死亡则悲，见美色则眩，头上天心何尝微微有些动也。问天心不能动乎？方寸中之真意，如何能动。到动时便不妙，然亦最妙，凡人死时方动，此为不妙］最妙者，光已凝结为法身，渐渐通灵欲动矣，此千古不传之秘也。

识心如强藩悍将，［欺天君暗弱，］便遥执纪纲，久之太阿倒置矣。今凝守元宫，如英明之主在上，［二目回光，］如左右大臣尽心辅弼，内政既肃，自然一切奸雄，无不倒戈乞命矣。

丹道以精水、神火、意土三者，为无上之诀。精水云何？乃先天真一之炁，神火即光也，意土即中宫天心也。以神火为用，意土为体，精水为基。

凡人以意生身，身不止七尺者为身也。盖身中有魄焉，魄附识而用，识依魄而生。魄阴也，识之体也，识不断，则生生世世，魄之变形易质无已也。惟有魂，神之所藏也，魂昼寓于目，夜舍于肝，寓目而视，舍肝而梦。梦者神游也，九天九地，刹那历遍。觉则冥冥焉，渊渊焉，拘于形也，即拘于魄也。故回光所以炼魂，即所以保神，即所以制魄，即所以断识。古人出世法，炼尽阴滓，以返纯乾，不过消魄全魂耳。回光者，消阴制魄之诀也，虽无返乾之功，止有回光之诀，光即乾也，回之即返之也。只守此法，自然精水充足，神火发生，意土凝结，而圣胎可结矣。蜣螂转丸，而丸中生白，神注之纯功也。粪丸中尚可生胎离壳，而吾天心休息处，注神于此，安得不生身乎。

一灵真性，既落乾宫，便分魂魄。魂在天心，阳也，轻清之炁也，此自太虚得来，与元始同形。魄阴也，沉浊之气也，附于有形之凡心。魂好生，魄望死。一切好色动气皆魄之所为，即识神也，死后享血食，活则大苦，阴返阴也，物以类聚也。学人炼尽阴魄，即为纯阳也。
