# 帛书版

#### 第一章

道可道也，非恒道也。名可名也，非恒名也。

无名，万物之始也。有名，万物之母也。

故恒无欲也，以观其妙，恒有欲也，以观其所徼。

两者同出，异名同谓，玄之又玄，众妙之门。

#### 第二章

天下皆知美之为美，恶已。皆知善，斯不善矣。

有无之相生也。难易之相成也。长短之相形也。高下之相盈也。音声之相和也。先后之相随，恒也。

是以圣人居无为之事，行不言之教。

万物作而弗始也，为而弗恃也，成功而弗居也。夫唯弗居，是以弗去。

#### 第三章

不上贤，使民不争。不贵难得之货，使民不为盗。不见可欲，使民不乱。

是以圣人之治也，虚其心，实其腹，弱其志，强其骨。恒使民无知无欲也，使夫智不敢。弗为而已，则无不治矣。

#### 第四章

道盅，而用之又弗盈也。渊呵，似万物之宗。

挫其锐，解其纷，和其光，同其尘。

湛呵，似或存。吾不知其谁之子也，象帝之先。

#### 第五章

天地不仁，以万物为刍狗。圣人不仁，以百姓为刍狗。

天地之间，其犹橐籥与！虚而不屈，动而愈出。多闻数穷，不若守于中。
