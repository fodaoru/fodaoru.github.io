<!DOCTYPE HTML>
<html lang="zh-cn" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>庄子 - 佛、道、儒</title>


        <!-- Custom HTML head -->

        <meta name="description" content="">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../../favicon-de23e50b.svg">
        <link rel="shortcut icon" href="../../favicon-8114d1fc.png">
        <link rel="stylesheet" href="../../css/variables-8adf115d.css">
        <link rel="stylesheet" href="../../css/general-2459343d.css">
        <link rel="stylesheet" href="../../css/chrome-ae938929.css">

        <!-- Fonts -->
        <link rel="stylesheet" href="../../fonts/fonts-9644e21d.css">

        <!-- Highlight.js Stylesheets -->
        <link rel="stylesheet" id="mdbook-highlight-css" href="../../highlight-493f70e1.css">
        <link rel="stylesheet" id="mdbook-tomorrow-night-css" href="../../tomorrow-night-4c0ae647.css">
        <link rel="stylesheet" id="mdbook-ayu-highlight-css" href="../../ayu-highlight-3fdfc3ac.css">

        <!-- Custom theme stylesheets -->
        <link rel="stylesheet" href="../../theme/custom-02a1705a.css">


        <!-- Provide site root and default themes to javascript -->
        <script>
            const path_to_root = "../../";
            const default_light_theme = "light";
            const default_dark_theme = "navy";
        </script>
        <!-- Start loading toc.js asap -->
        <script src="../../toc-0dd3b26b.js"></script>
    </head>
    <body>
    <div id="mdbook-help-container">
        <div id="mdbook-help-popup">
            <h2 class="mdbook-help-title">Keyboard shortcuts</h2>
            <div>
                <p>Press <kbd>←</kbd> or <kbd>→</kbd> to navigate between chapters</p>
                <p>Press <kbd>?</kbd> to show this help</p>
                <p>Press <kbd>Esc</kbd> to hide this help</p>
            </div>
        </div>
    </div>
    <div id="mdbook-body-container">
        <!-- Work around some values being stored in localStorage wrapped in quotes -->
        <script>
            try {
                let theme = localStorage.getItem('mdbook-theme');
                let sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            const default_theme = window.matchMedia("(prefers-color-scheme: dark)").matches ? default_dark_theme : default_light_theme;
            let theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="mdbook-sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            let sidebar = null;
            const sidebar_toggle = document.getElementById("mdbook-sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
                sidebar_toggle.checked = false;
            }
            if (sidebar === 'visible') {
                sidebar_toggle.checked = true;
            } else {
                html.classList.remove('sidebar-visible');
            }
        </script>

        <nav id="mdbook-sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../../toc.html"></iframe>
            </noscript>
            <div id="mdbook-sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="mdbook-page-wrapper" class="page-wrapper">

            <div class="page">
                <div id="mdbook-menu-bar-hover-placeholder"></div>
                <div id="mdbook-menu-bar" class="menu-bar sticky">
                    <div class="left-buttons">
                        <label id="mdbook-sidebar-toggle" class="icon-button" for="mdbook-sidebar-toggle-anchor" title="Toggle Table of Contents" aria-label="Toggle Table of Contents" aria-controls="mdbook-sidebar">
                            <span class=fa-svg><svg xmlns="http://www.w3.org/2000/svg" viewBox="0 0 448 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M0 96C0 78.3 14.3 64 32 64H416c17.7 0 32 14.3 32 32s-14.3 32-32 32H32C14.3 128 0 113.7 0 96zM0 256c0-17.7 14.3-32 32-32H416c17.7 0 32 14.3 32 32s-14.3 32-32 32H32c-17.7 0-32-14.3-32-32zM448 416c0 17.7-14.3 32-32 32H32c-17.7 0-32-14.3-32-32s14.3-32 32-32H416c17.7 0 32 14.3 32 32z"/></svg></span>
                        </label>
                        <button id="mdbook-theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="mdbook-theme-list">
                            <span class=fa-svg><svg xmlns="http://www.w3.org/2000/svg" viewBox="0 0 576 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M371.3 367.1c27.3-3.9 51.9-19.4 67.2-42.9L600.2 74.1c12.6-19.5 9.4-45.3-7.6-61.2S549.7-4.4 531.1 9.6L294.4 187.2c-24 18-38.2 46.1-38.4 76.1L371.3 367.1zm-19.6 25.4l-116-104.4C175.9 290.3 128 339.6 128 400c0 3.9 .2 7.8 .6 11.6c1.8 17.5-10.2 36.4-27.8 36.4H96c-17.7 0-32 14.3-32 32s14.3 32 32 32H240c61.9 0 112-50.1 112-112c0-2.5-.1-5-.2-7.5z"/></svg></span>
                        </button>
                        <ul id="mdbook-theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="mdbook-theme-default_theme">Auto</button></li>
                            <li role="none"><button role="menuitem" class="theme" id="mdbook-theme-light">Light</button></li>
                            <li role="none"><button role="menuitem" class="theme" id="mdbook-theme-rust">Rust</button></li>
                            <li role="none"><button role="menuitem" class="theme" id="mdbook-theme-coal">Coal</button></li>
                            <li role="none"><button role="menuitem" class="theme" id="mdbook-theme-navy">Navy</button></li>
                            <li role="none"><button role="menuitem" class="theme" id="mdbook-theme-ayu">Ayu</button></li>
                        </ul>
                    </div>

                    <h1 class="menu-title">佛、道、儒</h1>

                    <div class="right-buttons">

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('mdbook-sidebar-toggle').setAttribute('aria-expanded', sidebar === 'visible');
                    document.getElementById('mdbook-sidebar').setAttribute('aria-hidden', sidebar !== 'visible');
                    Array.from(document.querySelectorAll('#mdbook-sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="mdbook-content" class="content">
                    <main>
                        <h1 id="庄子"><a class="header" href="#庄子">庄子</a></h1>
<p><a href="./#逍遥游">逍遥游</a> <a href="./#齐物论">齐物论</a> <a href="./#养生主">养生主</a> <a href="./#人间世">人间世</a> <a href="./#德充符">德充符</a> <a href="./#大宗师">大宗师</a> <a href="./#应帝王">应帝王</a></p>
<p><a href="./#骈拇">骈拇</a> <a href="./#马蹄">马蹄</a> <a href="./#胠箧">胠箧</a> <a href="./#在宥">在宥</a> <a href="./#天地">天地</a> <a href="./#天道">天道</a> <a href="./#天运">天运</a> <a href="./#刻意">刻意</a> <a href="./#缮性">缮性</a> <a href="./#秋水">秋水</a> <a href="./#至乐">至乐</a> <a href="./#达生">达生</a> <a href="./#山木">山木</a> <a href="./#田子方">田子方</a> <a href="./#知北游">知北游</a></p>
<p><a href="./#庚桑楚">庚桑楚</a> <a href="./#徐无鬼">徐无鬼</a> <a href="./#则阳">则阳</a> <a href="./#外物">外物</a> <a href="./#寓言">寓言</a> <a href="./#让王">让王</a> <a href="./#盗跖">盗跖</a> <a href="./#说剑">说剑</a> <a href="./#渔父">渔父</a> <a href="./#列御寇">列御寇</a> <a href="./#天下">天下</a></p>
<h2 id="内篇"><a class="header" href="#内篇">内篇</a></h2>
<h3 id="逍遥游"><a class="header" href="#逍遥游">逍遥游</a></h3>
<p>北冥有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也；怒而飞，其翼若垂天之云。是鸟也，海运则将徙于南冥。南冥者，天池也。</p>
<p>《齐谐》者，志怪者也。​《谐》之言曰：​“鹏之徙于南冥也，水击三千里，抟扶摇而上者九万里，去以六月息者也。​”野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。</p>
<p>且夫水之积也不厚，则其负大舟也无力。<u>覆杯水于坳堂之上，则芥为之舟；置杯焉则胶，水浅而舟大也</u>。风之积也不厚，则其负大翼也无力。故九万里，则风斯在下矣，而后乃今培风；背负青天而莫之夭阏者，而后乃今将图南。</p>
<p>蜩与学鸠笑之曰：​“我决(xuè)起而飞，抢榆枋，时则不至而控于地而已矣，奚以之九万里而南为？​”</p>
<p>适莽苍者，三餐而反，腹犹果然；适百里者，宿舂粮；适千里者，三月聚粮。之二虫又何知？</p>
<p>小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥灵者，以五百岁为春，五百岁为秋；上古有大椿者，以八千岁为春，八千岁为秋。而彭祖乃今以久特闻，众人匹之，不亦悲乎！</p>
<p>    </p>
<p>汤之问棘也是已。穷发之北有冥海者，天池也。有鱼焉，其广数千里，未有知其修者，其名为鲲。有鸟焉，其名为鹏，背若太山，翼若垂天之云，抟扶摇羊角而上者九万里，绝云气，负青天，然后图南，且适南冥也。斥鷃笑之曰：​“彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？​” 此小大之辩也。</p>
<p>故夫知效一官，行比一乡，德合一君，而徵一国者，其自视也亦若此矣。而宋荣子犹然笑之。且<u>举世而誉之而不加劝，举世而非之而不加沮</u>，<u>定乎内外之分，辩乎荣辱之境，斯已矣</u>。彼其于世未数数然也。虽然，犹有未树也。</p>
<p>夫列子御风而行，泠然善也，旬有五日而后反。彼于致福者，未数数然也。此虽免乎行，犹有所待者也。<u>若夫乘天地之正，而御六气之辩，以游无穷者，彼且恶乎待哉</u>！故曰：<u>至人无己，神人无功，圣人无名</u>。</p>
<p>    </p>
<p>尧让天下于许由，曰：​“日月出矣而爝火不息，其于光也，不亦难乎！时雨降矣而犹浸灌，其于泽也，不亦劳乎！夫子立而天下治，而我犹尸之，吾自视缺然。请致天下。​”</p>
<p>许由曰：​“子治天下，天下既已治也。而我犹代子，吾将为名乎？<u>名者，实之宾也</u>。吾将为宾乎？<u>鹪鹩巢于深林，不过一枝；偃鼠饮河，不过满腹</u>。归休乎君，予无所用天下为！庖人虽不治庖，尸祝不越樽俎而代之矣。​”</p>
<p>    </p>
<p>肩吾问于连叔曰：​“吾闻言于接舆，大而无当，往而不反。吾惊怖其言，犹河汉而无极也；大有迳庭，不近人情焉。​”</p>
<p>连叔曰：​“其言谓何哉？​”</p>
<p>曰：​“‘藐姑射之山，有神人居焉，肌肤若冰雪，淖约若处子。不食五谷，吸风饮露，乘云气，御飞龙，而游乎四海之外。其神凝，使物不疵疠而年谷熟。’ 吾以是狂而不信也。​”</p>
<p>连叔曰：​“然。<u>瞽者无以与乎文章之观，聋者无以与乎钟鼓之声。岂唯形骸有聋盲哉？夫知亦有之</u>。是其言也，犹时女也。之人也，之德也，将旁礴万物以为一。世蕲乎乱，<u>孰弊弊焉以天下为事</u>！之人也，物莫之伤，大浸稽天而不溺，大旱金石流土山焦而不热。是其尘垢秕糠，将犹陶铸尧舜者也，<u>孰肯以物为事</u>！”</p>
<p>    </p>
<p>宋人资章甫而适诸越，越人断发文身，<u>无所用之</u>。</p>
<p>尧治天下之民，平海内之政，往见四子藐姑射之山，汾水之阳，<u>窅(yǎo)然丧其天下焉</u>。</p>
<p>    </p>
<p>惠子谓庄子曰：​“魏王贻我大瓠(hú)之种，我树之成而实五石。以盛水浆，其坚不能自举也。剖之以为瓢，则瓠落无所容。非不呺(xiāo)然大也，我为其无用而掊之。​”</p>
<p>庄子曰：​“夫子固拙于用大矣。宋人有善为不龟手之药者，世世以洴澼为事。客闻之，请买其方以百金。聚族而谋曰：‘我世世为洴澼，不过数金；今一朝而鬻技百金，请与之。’ 客得之，以说吴王。越有难，吴王使之将，冬与越人水战，大败越人，裂地而封之。能不龟手，一也；或以封，或不免于洴澼，则所用之异也。<u>今子有五石之瓠，何不虑以为大樽而浮乎江湖，而忧其瓠落无所容？则夫子犹有蓬之心也夫！</u>”</p>
<p>惠子谓庄子曰：​“吾有大树，人谓之樗(chū)。其大本拥肿而不中绳墨，其小枝卷曲而不中规矩，立之途，匠者不顾。今子之言，大而无用，众所同去也。​”</p>
<p>庄子曰：​“子独不见狸狌乎？卑身而伏，以候敖者；东西跳梁，不辟高下；中于机辟，死于罔罟(gǔ)。今夫斄(lí)牛，其大若垂天之云。此能为大矣，而不能执鼠。今子有大树，患其无用，<u>何不树之于无何有之乡，广莫之野，彷徨乎无为其侧，逍遥乎寝卧其下</u>。不夭斤斧，物无害者，无所可用，安所困苦哉！”</p>
<p>    </p>
<hr>
<h3 id="齐物论"><a class="header" href="#齐物论">齐物论</a></h3>
<p>南郭子綦隐机而坐，仰天而嘘，荅焉似丧其耦。颜成子游立侍乎前，曰：​“何居乎？形固可使如槁木，而心固可使如死灰乎？今之隐机者，非昔之隐机者也。​”</p>
<p>子綦曰：​“偃，不亦善乎，而问之也！今者<u>吾丧我</u>，汝知之乎？汝闻人籁而未闻地籁，汝闻地籁而未闻天籁夫！”</p>
<p>子游曰：​“敢问其方。​”</p>
<p>子綦曰：​“夫大块噫气，其名为风。是唯无作，作则万窍怒呺，而独不闻之翏翏乎？山林之畏隹，大木百围之窍穴，似鼻，似口，似耳，似枅(jī)，似圈，似臼，似洼者，似污者；激者，謞者，叱者，吸者，叫者，譹者，宎(yǎo)者，咬者，前者唱于而随者唱喁，泠风则小和，飘风则大和，厉风济则众窍为虚。而独不见之调调之刁刁乎？​”</p>
<p>子游曰：​“地籁则众窍是已，人籁则比竹是已。敢问天籁。​”</p>
<p>子綦曰：​“夫天籁者，<u>吹万不同，而使其自己也</u>，咸其自取，怒者其谁邪！”</p>
<p>    </p>
<p>大知闲闲，小知间间；大言炎炎，小言詹詹。</p>
<p><u>其寐也魂交，其觉也形开，与接为抅，日以心斗</u>。缦者，窖者，密者。小恐惴惴，大恐缦缦。其发若机栝，其司是非之谓也；其留如诅盟，其守胜之谓也；其杀若秋冬，以言其日消也；<u>其溺之所为之，不可使复之也</u>；其厌也如缄，以言其老洫也；近死之心，莫使复阳也。喜怒哀乐，虑叹变慹(zhí)，姚佚启态；乐出虚，蒸成菌。日夜相代乎前，而莫知其所萌。已乎，已乎！旦暮得此，其所由以生乎！</p>
<p>    </p>
<p><u>非彼无我，非我无所取</u>。是亦近矣，而不知所为使。若有真宰，而特不得其眹。可行已信，而不见其形，有情而无形。</p>
<p>百骸、九窍、六藏，赅而存焉，吾谁与为亲？汝皆说之乎？其有私焉？如是皆有为臣妾乎？其臣妾不足以相治乎？其递相为君臣乎？其有真君存焉？如求得其情与不得，无益损乎其真。</p>
<p><u>一受其成形，不亡以待尽。与物相刃相靡，其行尽如驰，而莫之能止，不亦悲乎</u>！<u>终身役役而不见其成功，苶然疲役而不知其所归，可不哀邪</u>！人谓之不死，奚益！<u>其形化，其心与之然，可不谓大哀乎</u>？人之生也，固若是芒乎？其我独芒，而人亦有不芒者乎？</p>
<p>夫随其成心而师之，谁独且无师乎？奚必知代而心自取者有之？愚者与有焉。<u>未成乎心而有是非，是今日适越而昔至也</u>。是以无有为有。无有为有，虽有神禹，且不能知，吾独且奈何哉！</p>
<p>    </p>
<p><u>夫言非吹也，言者有言，其所言者特未定也。果有言邪？其未尝有言邪？其以为异于鷇音，亦有辩乎，其无辩乎</u>？</p>
<p><u>道恶乎隐而有真伪？言恶乎隐而有是非？</u>道恶乎往而不存？言恶乎存而不可？<u>道隐于小成，言隐于荣华</u>。故有<u>儒墨之是非，以是其所非而非其所是</u>。欲是其所非而非其所是，则莫若以明。</p>
<p><u>物无非彼，物无非是</u>。自彼则不见，自是则知之。故曰：彼出于是，是亦因彼。彼是方生之说也，虽然，方生方死，方死方生；方可方不可，方不可方可。因是因非，因非因是。是以<u>圣人不由而照之于天</u>，亦因是也。</p>
<p>是亦彼也，彼亦是也。彼亦一是非，此亦一是非。<u>果且有彼是乎哉</u>？果且无彼是乎哉？<u>彼是莫得其偶，谓之道枢</u>。枢始得其环中，以应无穷。是亦一无穷，非亦一无穷也。故曰：莫若以明。</p>
<p>    </p>
<p>以指喻指之非指，不若以非指喻指之非指也；以马喻马之非马，不若以非马喻马之非马也。<u>天地一指也，万物一马也</u>。</p>
<p>可乎可，不可乎不可。<u>道行之而成，物谓之而然</u>。恶乎然？然于然。恶乎不然？不然于不然。物固有所然，物固有所可。<u>无物不然，无物不可</u>。故为是<u>举莛与楹，厉与西施，恢恑憰怪，道通为一</u>。</p>
<p><u>其分也，成也；其成也，毁也。凡物无成与毁，复通为一</u>。唯达者知通为一，为是不用而寓诸庸；庸也者，用也；用也者，通也；通也者，得也。适得而几矣。因是已，已而不知其然，谓之道。</p>
<p>劳神明为一，而不知其同也，谓之朝三。何谓朝三？狙公赋芧曰：​“朝三而暮四。​”众狙皆怒。曰：​“然则朝四而暮三。​”众狙皆悦。<u>名实未亏而喜怒为用</u>，亦因是也。是以<u>圣人和之以是非而休乎天钧</u>，是之谓<u>两行</u>。</p>
<p>    </p>
<p>古之人，其知有所至矣。恶乎至？<u>有以为未始有物者，至矣，尽矣，不可以加矣。其次以为有物矣，而未始有封也。其次以为有封焉，而未始有是非也</u>。<u>是非之彰也，道之所以亏也。道之所以亏，爱之所以成</u>。</p>
<p>果且有成与亏乎哉？果且无成与亏乎哉？有成与亏，故昭氏之鼓琴也；无成与亏，故昭氏之不鼓琴也。昭文之鼓琴也，师旷之枝策也，惠子之据梧也，三子之知，几乎皆其盛者也，故载之末年。唯其好之也，以异于彼；其好之也，欲以明之。彼非所明而明之，故以坚白之昧终。而其子又以文之纶终，终身无成。</p>
<p>若是而可谓成乎？虽我无成，亦可谓成矣。若是而不可谓成乎？物与我无成也。是故滑(gǔ)疑之耀，圣人之所图也。为是不用而寓诸庸，此之谓以明。</p>
<p>    </p>
<p>今且有言于此，不知其与是类乎？其与是不类乎？类于不类，相与为类，则与彼无以异矣。</p>
<p>虽然，请尝言之。有始也者，有未始有始也者，有未始有夫未始有始也者。有有也者，有无也者，有未始有无也者，有未始有夫未始有无也者。俄而有无矣，而未知有无之果孰有孰无也。今我则已有谓矣，而未知吾所谓之其果有谓乎，其果无谓乎？</p>
<p>    </p>
<p>天下莫大于秋豪之末，而太山为小；莫寿于殇子，而彭祖为夭。<u>天地与我并生，而万物与我为一</u>。既已为一矣，且得有言乎？既已谓之一矣，且得无言乎？一与言为二，二与一为三。自此以往，巧历不能得，而况其凡乎！故自无适有，以至于三，而况自有适有乎！无适焉，因是已。</p>
<p>    </p>
<p><u>夫道未始有封，言未始有常，为是而有畛也</u>。请言其畛：有左有右，有伦有义，有分有辩，有竞有争，此之谓八德。<u>六合之外，圣人存而不论；六合之内，圣人论而不议。春秋经世先王之志，圣人议而不辩</u>。故分也者，有不分也；辩也者，有不辩也。曰：何也？圣人怀之，众人辩之以相示也。故曰：辩也者，有不见也。</p>
<p>夫<u>大道不称，大辩不言</u>，大仁不仁，大廉不嗛(qiān)，大勇不忮。<u>道昭而不道，言辩而不及</u>，仁常而不周，廉清而不信，勇忮而不成。五者无弃而几向方矣。</p>
<p>故<u>知止其所不知，至矣</u>。孰知不言之辩，不道之道？若有能知，此之谓<u>天府</u>。<u>注焉而不满，酌焉而不竭</u>，而不知其所由来，此之谓<u>葆光</u>。</p>
<p>    </p>
<p>故昔者尧问于舜曰：​“我欲伐宗、脍、胥敖，南面而不释然。其故何也？​”</p>
<p>舜曰：​“夫三子者，犹存乎蓬艾之间。若不释然，何哉？昔者十日并出，万物皆照，而况德之进乎日者乎！”</p>
<p>    </p>
<p>啮缺问乎王倪曰：​“子知物之所同是乎？​”</p>
<p>曰：​“吾恶乎知之！”</p>
<p>“子知子之所不知邪？​”</p>
<p>曰：​“吾恶乎知之！”</p>
<p>“然则物无知邪？​”</p>
<p>曰：​“吾恶乎知之！虽然，尝试言之。庸讵(jù)知吾所谓知之非不知邪？且吾尝试问乎汝：民湿寝则腰疾偏死，鳅然乎哉？木处则惴栗恂惧，猨猴然乎哉？三者孰知正处？民食刍豢，麋鹿食荐，蝍(jí)蛆甘带，鸱(chī)鸦耆鼠，四者孰知正味？猿猵(piàn)狙以为雌，麋与鹿交，鳅与鱼游。<u>毛嫱、丽姬，人之所美也；鱼见之深入，鸟见之高飞，麋鹿见之决骤。四者孰知天下之正色哉</u>？自我观之，<u>仁义之端，是非之塗，樊然淆乱</u>，吾恶能知其辩！”</p>
<p>啮缺曰：​“子不知利害，则至人固不知利害乎？​”</p>
<p>王倪曰：​“至人神矣！大泽焚而不能热，河汉沍(hù)而不能寒，疾雷破山而不能伤，飘风振海而不能惊。若然者，乘云气，骑日月，而游乎四海之外。<u>死生无变于己，而况利害之端乎</u>！”</p>
<p>    </p>
<p>瞿鹊子问乎长梧子曰：​“吾闻诸夫子：‘圣人不从事于务，<u>不就利，不违害，不喜求，不缘道；无谓有谓，有谓无谓，而游乎尘垢之外</u>。’ 夫子以为孟浪之言，而我以为妙道之行也。吾子以为奚若？​”</p>
<p>长梧子曰：​“是黄帝之所听荧也，而丘也何足以知之！且汝亦大早计，见卵而求时夜，见弹而求鸮炙。</p>
<p>“予尝为女妄言之，女以妄听之奚。旁日月，挟宇宙，为其吻合，置其滑涽，以隶相尊。<u>众人役役，圣人愚芚(chūn)，参万岁而一成纯</u>。万物尽然，而以是相蕴。</p>
<p>“<u>予恶乎知说生之非惑邪！予恶乎知恶死之非弱丧而不知归者邪</u>！丽之姬，艾封人之子也，晋国之始得之也，涕泣沾襟；及其至于王所，与王同筐床，食刍豢，而后悔其泣也。予恶乎知夫死者不悔其始之蕲生乎！</p>
<p>“梦饮酒者，旦而哭泣；梦哭泣者，旦而田猎。方其梦也，不知其梦也。梦之中又占其梦焉，觉而后知其梦也。且<u>有大觉而后知此其大梦也</u>。而愚者自以为觉，窃窃然知之。君乎，牧乎，固哉！<u>丘也与女，皆梦也；予谓女梦，亦梦也</u>。是其言也，其名为吊诡。万世之后而一遇大圣，知其解者，是旦暮遇之也。​</p>
<p>“<u>既使我与若辩矣，若胜我，我不若胜，若果是也，我果非也邪</u>？我胜若，若不吾胜，我果是也，而果非也邪？其或是也，其或非也邪？其俱是也，其俱非也邪？我与若不能相知也，则人固受黮(dàn)暗，吾谁使正之？使同乎若者正之，既与若同矣，恶能正之！使同乎我与若者正之？既同乎我与若矣，恶能正之！使异乎我与若者正之？既异乎我与若矣，恶能正之！使同乎我与若者正之？既同乎我与若矣，恶能正之！然则我与若与人俱不能相知也，而待彼也邪？​</p>
<p>“<u>化声之相待，若其不相待</u>。和之以天倪，因之以曼衍，所以穷年也。何谓和之以天倪？曰：<u>是不是，然不然</u>。是若果是也，则是之异乎不是也，亦无辩；然若果然也，则然之异乎不然也，亦无辩。忘年忘义，振于无竟，故寓诸无竟。​”</p>
<p>    </p>
<p>罔两问景曰：​“曩子行，今子止；曩子坐，今子起，何其无特操与？​”</p>
<p>景曰：​“吾有待而然者邪？吾所待又有待而然者邪？吾待蛇蚹蜩翼邪？恶识所以然！恶识所以不然！”</p>
<p>    </p>
<p>昔者庄周梦为胡蝶，栩栩然胡蝶也，自喻适志与！不知周也。俄然觉，则蘧蘧然周也。<u>不知周之梦为胡蝶与，胡蝶之梦为周与？周与胡蝶，则必有分矣</u>。此之谓<u>物化</u>。</p>
<p>    </p>
<hr>
<h3 id="养生主"><a class="header" href="#养生主">养生主</a></h3>
<p><u>吾生也有涯，而知也无涯。以有涯随无涯，殆已</u>；已而为知者，殆而已矣。为善无近名，为恶无近刑。缘督以为经，可以保身，可以全生，可以养亲，可以尽年。</p>
<p>    </p>
<p>庖丁为文惠君解牛，手之所触，肩之所倚，足之所履，膝之所踦，砉(huā)然响然，奏刀騞(huō)然，莫不中音；合于《桑林》之舞，乃中《经首》之会。文惠君曰：​“嘻，善哉！技盖至此乎？​”</p>
<p>庖丁释刀对曰：​“臣之所好者道也，进乎技矣。始臣之解牛之时，所见无非全牛者也。三年之后，未尝见全牛也。方今之时，臣以神遇而不以目视，官知止而神欲行。依乎天理，批大郤(xì)，导大窾(kuǎn)，因其固然。枝经肯綮(qìng)之未尝，而况大軱(gū)乎！良庖岁更刀，割也；族庖月更刀，折也。今臣之刀十九年矣，所解数千牛矣，而刀刃若新发于硎(xíng)。彼节者有间，而刀刃者无厚；<u>以无厚入有间，恢恢乎其于游刃必有余地矣</u>。是以十九年而刀刃若新发于硎。虽然，每至于族，吾见其难为，怵然为戒，视为止，行为迟。动刀甚微，謋(huò)然已解，牛不知其死也，如土委地。提刀而立，为之四顾，为之踌躇满志，善刀而藏之。​”</p>
<p>文惠君曰：​“善哉！吾闻庖丁之言，得养生焉。​”</p>
<p>    </p>
<p>公文轩见右师而惊曰：​“是何人也？恶乎介也？天与，其人与？​”</p>
<p>曰：​“天也，非人也。<u>天之生是使独也，人之貌有与也</u>。以是知其天也，非人也。​”</p>
<p>    </p>
<p>泽雉十步一啄，百步一饮，不蕲畜乎樊中。神虽王，不善也。</p>
<p>    </p>
<p>老聃死，秦失吊之，三号而出。</p>
<p>弟子曰：​“非夫子之友邪？​”</p>
<p>曰：​“然。​”</p>
<p>“然则吊焉若此，可乎？​”</p>
<p>曰：​“然。始也吾以为至人也，而今非也。向吾入而吊焉，有老者哭之，如哭其子；少者哭之，如哭其母。彼其所以会之，必有不蕲言而言，不蕲哭而哭者。是遁天倍情，忘其所受，古者谓之遁天之刑。<u>适来，夫子时也；适去，夫子顺也。安时而处顺，哀乐不能入也</u>。古者谓是帝之县(xuán)解。​”</p>
<p>    </p>
<p>指穷于为薪，火传也，不知其尽也。</p>
<p>    </p>
<hr>
<h3 id="人间世"><a class="header" href="#人间世">人间世</a></h3>
<p>颜回见仲尼，请行。</p>
<p>曰：​“奚之？​”</p>
<p>曰：​“将之卫。​”</p>
<p>曰：​“奚为焉？​”</p>
<p>曰：​“回闻卫君，其年壮，其行独；轻用其国，而不见其过；轻用民死，死者以国量乎泽，若蕉，民其无如矣！回尝闻之夫子曰：‘治国去之，乱国就之，医门多疾。’ 愿以所闻，思其所行，则庶几其国有瘳(chōu)乎！”</p>
<p>仲尼曰：​“嘻！若殆往而刑耳！夫道不欲杂，杂则多，多则扰，扰者忧，忧而不救。古之至人，先存诸己而后存诸人。所存于己者未定，何暇至于暴人之所行！</p>
<p>“且若亦知夫德之所荡，而知之所为出乎哉？<u>德荡乎名，知出乎争。名也者，相轧也；知也者，争之器也</u>。二者凶器，非所以尽行也。</p>
<p>“且德厚信矼(kòng)，未达人气，名闻不争，未达人心。而<u>强以仁义绳墨之言术暴人之前者，是以人恶育其美也</u>，命之曰菑(zāi)人。菑人者，人必反菑之，若殆为人菑夫！且苟为悦贤而恶不肖，恶用而求有以异？若唯无诏，王公必将乘人而斗其捷。而目将荧之，而色将平之，口将营之，容将形之，心且成之。是以火救火，以水救水，名之曰益多。顺始无穷，若殆以不信厚言，必死于暴人之前矣！</p>
<p>“且昔者桀杀关龙逄(páng)，纣杀王子比干，是皆修其身，以下伛(yǔ)拊(fǔ)人之民，以下拂其上者也，故其君因其修以挤之，是好名者也。昔者尧攻丛、枝、胥敖，禹攻有扈，国为虚厉，身为刑戮，其用兵不止，其求实无已，是皆求名实者也。而独不闻之乎？名实者，圣人之所不能胜也，而况若乎！虽然，若必有以也，尝以语我来！”</p>
<p>颜回曰：​“端而虚，勉而一，则可乎？​”</p>
<p>曰：​“恶！恶可！夫以阳为充孔扬，采色不定，常人之所不违，因案人之所感，以求容与其心。名之曰日渐之德不成，而况大德乎！将执而不化，外合而内不訾，其庸讵可乎！”</p>
<p>“然则我内直而外曲，成而上比。<u>内直者，与天为徒。与天为徒者，知天子之与己皆天之所子</u>，而独以己言蕲乎而人善之，蕲乎而人不善之邪？若然者，人谓之童子，是之谓与天为徒。外曲者，与人之为徒也。擎跽(jì)曲拳，人臣之礼也，人皆为之，吾敢不为邪！为人之所为者，人亦无疵焉，是之谓与人为徒。成而上比者，与古为徒。其言虽教，谪之实也，古之有也，非吾有也。若然者，虽直而不病，是之谓与古为徒。若是则可乎？​”</p>
<p>仲尼曰：​“恶！恶可！大多政法而不谍，虽固亦无罪。虽然，止是耳矣，夫胡可以及化！犹师心者也。​”</p>
<p>颜回曰：​“吾无以进矣，敢问其方。​”</p>
<p>仲尼曰：​“斋，吾将语若！有心而为之，其易邪？易之者，暤(hào)天不宜。​”</p>
<p>颜回曰：​“回之家贫，唯不饮酒不茹荤者数月矣。如此，则可以为斋乎？​”</p>
<p>曰：​“是祭祀之斋，非心斋也。​”</p>
<p>回曰：​“敢问心斋。​”</p>
<p>仲尼曰：​“若一志，无听之以耳，而听之以心；无听之以心，而听之以气。耳止于听，心止于符。气也者，虚而待物者也。唯道集虚。虚者，心斋也。​”</p>
<p>颜回曰：​“回之未始得使，实有回也；得使之也，未始有回也；可谓虚乎？​”</p>
<p>夫子曰：​“尽矣。吾语若！若能<u>入游其樊，而无感其名</u>，入则鸣，不入则止。无门无毒，一宅而寓于不得已，则几矣。</p>
<p>“绝迹易，无行地难。<u>为人使易以伪，为天使难以伪</u>。闻以有翼飞者矣，未闻以无翼飞者也；闻以有知知者矣，未闻以无知知者也。瞻彼阕者，虚室生白，吉祥止止。夫且不止，是之谓坐驰。夫徇耳目内通，而外于心知，鬼神将来舍，而况人乎！是万物之化也，禹、舜之所纽也，伏戏、几蘧(qú)之所行终，而况散焉者乎！”</p>
<p>    </p>
<p>叶公子高将使于齐，问于仲尼曰：​“王使诸梁也甚重，齐之待使者，盖将甚敬而不急。匹夫犹未可动，而况诸侯乎！吾甚栗之。子常语诸梁也曰：‘<u>凡事若小若大，寡不道以欢成。事若不成，则必有人道之患；事若成，则必有阴阳之患</u>。若成若不成而后无患者，唯有德者能之。’ 吾食也执粗而不臧，爨(cuàn)无欲清之人。今吾朝受命而夕饮冰，我其内热与！吾未至乎事之情，而既有阴阳之患矣；事若不成，必有人道之患。是两也，为人臣者不足以任之。子其有以语我来！”</p>
<p>仲尼曰：​“天下有大戒二：其一，命也；其一，义也。子之爱亲，命也，不可解于心；臣之事君，义也，无适而非君也，无所逃于天地之间。是之谓大戒。是以夫事其亲者，不择地而安之，孝之至也；夫事其君者，不择事而安之，忠之盛也；自事其心者，哀乐不易施乎前，<u>知其不可奈何而安之若命，德之至也</u>。为人臣子者，固有所不得已。行事之情而忘其身，何暇至于悦生而恶死！夫子其行可矣！</p>
<p>“丘请复以所闻：凡交，近则必相靡以信，远则必忠之以言。言必或传之。夫传两喜两怒之言，天下之难者也。夫<u>两喜必多溢美之言，两怒必多溢恶之言</u>。凡溢之类妄，妄则其信之也莫，莫则传言者殃。故法言曰：‘传其常情，无传其溢言，则几乎全。’</p>
<p>“且<u>以巧斗力者，始乎阳，常卒乎阴，太至则多奇巧</u>；以礼饮酒者，始乎治，常卒乎乱，太至则多奇乐。凡事亦然。始乎谅，常卒乎鄙；<u>其作始也简，其将毕也必巨</u>。</p>
<p>“<u>夫言者，风波也；行者，实丧也。夫风波易以动，实丧易以危</u>。故忿设无由，巧言偏辞。兽死不择音，气息茀(bó)然，于是并生心厉。剋核大至，则必有不肖之心应之，而不知其然也。苟为不知其然也，孰知其所终！故法言曰：‘无迁令，无劝成。过度益也。’ 迁令劝成殆事，美成在久，恶成不及改，可不慎与！</p>
<p>“<u>且夫乘物以游心，托不得已以养中，至矣</u>。何作为报也！莫若为致命，此其难者。​”</p>
<p>    </p>
<p>颜阖将傅卫灵公太子，而问于蘧(qú)伯玉曰：​“有人于此，其德天杀。与之为无方，则危吾国；与之为有方，则危吾身。其知适足以知人之过，而不知其所以过。若然者，吾奈之何？​”</p>
<p>蘧伯玉曰：​“善哉问乎！戒之，慎之，正女身也哉！<u>形莫若就，心莫若和</u>。虽然，之二者有患。就不欲入，和不欲出。形就而入，且为颠为灭，为崩为蹶。心和而出，且为声为名，为妖为孽。彼且为婴儿，亦与之为婴儿；彼且为无町(tǐng)畦(qí)，亦与之为无町畦；彼且为无崖，亦与之为无崖。达之，入于无疵。</p>
<p>“汝不知夫螳螂乎？怒其臂以当车辙，不知其不胜任也，是其才之美者也。戒之，慎之！积伐而美者以犯之，几矣。</p>
<p>“汝不知夫养虎者乎？不敢以生物与之，为其杀之之怒也；不敢以全物与之，为其决之之怒也；时其饥饱，达其怒心。虎之与人异类，而媚养己者，顺也；故其杀者，逆也。</p>
<p>“夫爱马者，以筐盛矢，以蜄盛溺。适有蚊虻仆缘，而拊之不时，则缺衔、毁首、碎胸。意有所至而爱有所亡，可不慎邪！”</p>
<p>    </p>
<p>匠石之齐，至于曲辕，见栎社树。其大蔽数千牛，絜(xié)之百围，其高临山十仞而后有枝，其可以为舟者旁十数。观者如市，匠伯不顾，遂行不辍。</p>
<p>弟子厌观之，走及匠石，曰：​“自吾执斧斤以随夫子，未尝见材如此其美也。先生不肯视，行不辍，何邪？​”</p>
<p>曰：​“已矣，勿言之矣！散木也，以为舟则沉，以为棺椁则速腐，以为器则速毁，以为门户则液樠(mán)，以为柱则蠹。是不材之木也，无所可用，故能若是之寿。​”</p>
<p>匠石归，栎社见梦曰：​“女将恶乎比予哉？若将比予于文木邪？<u>夫柤(zhā)梨橘柚，果蓏(luǒ)之属，实熟则剥，剥则辱；大枝折，小枝泄。此以其能，苦其生者也，故不终其天年，而中道夭，自掊击于世俗者也。物莫不若是</u>。且予求无所可用久矣！几死，乃今得之，为予大用。使予也而有用，且得有此大也邪？且也，若与予也皆物也，奈何哉其相物也？而几死之散人，又恶知散木！”</p>
<p>匠石觉而诊其梦。弟子曰：​“趣取无用，则为社何邪？​”</p>
<p>曰：​“密！若无言！彼亦直寄焉，以为不知己者诟厉也。不为社者，且几有翦(jiǎn)乎！且也，彼其所保与众异，而以义喻之，不亦远乎！”</p>
<p>    </p>
<p>南伯子綦游乎商之丘，见大木焉，有异，结驷千乘，将隐芘其所。子綦曰：​“此何木也哉？此必有异材夫！” 仰而视其细枝，则拳曲而不可以为栋梁；俯而视其大根，则轴解而不可以为棺椁；咶(shì)其叶，则口烂而为伤；嗅之，则使人狂酲，三日而不已。</p>
<p>子綦曰：​“此果不材之木也，以至于此其大也。嗟呼神人，以此不材！”</p>
<p>    </p>
<p>宋有荆氏者，宜楸柏桑。其拱把而上者，求狙猴之杙(yì)者斩之；三围四围，求高名之丽者斩之；七围八围，贵人富商之家求椫(shàn)傍者斩之。故<u>未终其天年，而中道之夭于斧斤，此材之患也</u>。故解之以牛之白颡者与豚之亢鼻者，与人有痔病者不可以适河。此皆巫祝以知之矣，所以为不祥也。此乃神人之所以大为祥也。</p>
<p>    </p>
<p>支离疏者，颐隐于脐，肩高于顶，会撮指天，五管在上，两髀(bì)为胁。挫针治，足以糊口；鼓䇲(cè)播精，足以食十人。上征武士，则支离攘臂而游于其间；上有大役，则支离以有常疾不受功；上与病者粟，则受三钟与十束薪。夫支离其形者，犹足以养其身，终其天年，又况支离其德者乎！</p>
<p>    </p>
<p>孔子适楚，楚狂接舆游其门曰：​“凤兮凤兮，何如德之衰也！来世不可待，往世不可追也。天下有道，圣人成焉；天下无道，圣人生焉。方今之时，仅免刑焉。福轻乎羽，莫之知载；祸重乎地，莫之知避。已乎，已乎！临人以德！殆乎，殆乎！画地而趋！迷阳迷阳，无伤吾行！郤(xì)曲郤曲，无伤吾足！”</p>
<p>    </p>
<p>山木，自寇也；膏火，自煎也。桂可食，故伐之；漆可用，故割之。<u>人皆知有用之用，而莫知无用之用也</u>。</p>
<p>    </p>
<hr>
<h3 id="德充符"><a class="header" href="#德充符">德充符</a></h3>
<p>鲁有兀者王骀，从之游者与仲尼相若。常季问于仲尼曰：​“王骀，兀者也，从之游者与夫子中分鲁。立不教，坐不议，虚而往，实而归。固有不言之教，无形而心成者邪？是何人也？​”</p>
<p>仲尼曰：​“夫子，圣人也，丘也直后而未往耳。丘将以为师，而况不若丘者乎！奚假鲁国！丘将引天下而与从之。​”</p>
<p>常季曰：​“彼兀者也，而王先生，其与庸亦远矣。若然者，其用心也独若之何？​”</p>
<p>仲尼曰：​“死生亦大矣，而不得与之变。虽天地覆坠，亦将不与之遗。<u>审乎无假而不与物迁，命物之化而守其宗也</u>。​”</p>
<p>常季曰：​“何谓也？​”</p>
<p>仲尼曰：​“<u>自其异者视之，肝胆楚越也；自其同者视之，万物皆一也</u>。夫若然者，且<u>不知耳目之所宜，而游心乎德之和</u>。<u>物视其所一而不见其所丧，视丧其足犹遗土也</u>。​”</p>
<p>常季曰：​“彼为己，以其知得其心，以其心得其常心，物何为最之哉？​”</p>
<p>仲尼曰：​“<u>人莫鉴于流水而鉴于止水，唯止能止众止</u>。受命于地，唯松柏独也正，在冬夏青青；受命于天，唯尧舜独也正，在万物之首。幸能正生，以正众生。<u>夫保始之征，不惧之实。勇士一人，雄入于九军。将求名而能自要者，而犹若是。而况官天地，府万物，直寓六骸，象耳目，一知之所知，而心未尝死者乎</u>！彼且择日而登假，人则从是也。彼且何肯以物为事乎！”</p>
<p>    </p>
<p>申徒嘉，兀者也，而与郑子产同师于伯昏无人。子产谓申徒嘉曰：​“我先出则子止，子先出则我止。​” 其明日，又与合堂同席而坐。子产谓申徒嘉曰：​“我先出则子止，子先出则我止。今我将出，子可以止乎，其未邪？且子见执政而不违，子齐执政乎？​”</p>
<p>申徒嘉曰：​“先生之门，固有执政焉如此哉？子而说子之执政而后人者也？闻之曰：‘鉴明则尘垢不止，止则不明也。久与贤人处则无过。’ 今子之所取大者，先生也，而犹出言若是，不亦过乎！”</p>
<p>子产曰：​“子既若是矣，犹与尧争善。计子之德，不足以自反邪？​”</p>
<p>申徒嘉曰：​“<u>自状其过以不当亡者众，不状其过以不当存者寡。知不可奈何而安之若命，唯有德者能之</u>。游于羿之彀(gòu)中。中央者，中地也；然而不中者，命也。人以其全足笑吾不全足者多矣，我怫然而怒；而适先生之所，则废然而反。不知先生之洗我以善邪？吾与夫子游十九年矣，而未尝知吾兀者也。今子与我游于形骸之内，而子索我于形骸之外，不亦过乎！”</p>
<p>子产蹴然改容更貌曰：​“子无乃称！”</p>
<p>    </p>
<p>鲁有兀者叔山无趾，踵见仲尼，仲尼曰：​“子不谨，前既犯患若是矣。虽今来，何及矣！”</p>
<p>无趾曰：​“吾唯不知务而轻用吾身，吾是以亡足。今吾来也，犹有尊足者存，吾是以务全之也。夫天无不覆，地无不载，吾以夫子为天地，安知夫子之犹若是也！”</p>
<p>孔子曰：​“丘则陋矣。夫子胡不入乎，请讲以所闻！” 无趾出。</p>
<p>孔子曰：​“弟子勉之！夫无趾，兀者也，犹务学以复补前行之恶，而况全德之人乎！”</p>
<p>无趾语老聃曰：​“孔丘之于至人，其未邪？彼何宾宾以学子为？<u>彼且蕲(qí)以諔(chù)诡幻怪之名闻，不知至人之以是为己桎梏邪</u>？​”</p>
<p>老聃曰：​“胡不直使彼<u>以死生为一条，以可不可为一贯者</u>，解其桎梏，其可乎？​”</p>
<p>无趾曰：​“天刑之，安可解！”</p>
<p>    </p>
<p>鲁哀公问于仲尼曰：​“卫有恶人焉，曰哀骀它。丈夫与之处者，思而不能去也。妇人见之，请于父母曰：‘与为人妻，宁为夫子妾’者，十数而未止也。未尝有闻其唱者也，常和人而矣。无君人之位以济乎人之死，无聚禄以望人之腹。又以恶骇天下，和而不唱，知不出乎四域，且而雌雄合乎前，是必有异乎人者也。寡人召而观之，果以恶骇天下。与寡人处，不至以月数，而寡人有意乎其为人也；不至乎期年，而寡人信之。国无宰，寡人传国焉。闷然而后应，氾然而若辞，寡人丑乎，卒授之国。无几何也，去寡人而行。寡人恤焉若有亡也，若无与乐是国也。是何人者也？​”</p>
<p>仲尼曰：​“丘也尝使于楚矣，适见㹠(tún)子食于其死母者，少焉眴(shùn)若，皆弃之而走。不见己焉尔，不得类焉尔。<u>所爱其母者，非爱其形也，爱使其形者也</u>。战而死者，其人之葬也不以翣(shà)资；刖(yuè)者之屦(jù)，无为爱之。皆无其本矣。为天子之诸御，不爪翦，不穿耳；取妻者止于外，不得复使。形全犹足以为尔，而况全德之人乎！今哀骀它未言而信，无功而亲，使人授己国，唯恐其不受也，是必才全而德不形者也。​”</p>
<p>哀公曰：​“何谓才全？​”</p>
<p>仲尼曰：​“死生、存亡、穷达、贫富、贤与不肖，毁誉、饥渴、寒暑，是事之变，命之行也。日夜相代乎前，而知不能规乎其始者也。故不足以滑和，不可入于灵府。使之和豫通而不失于兑，使日夜无隙而与物为春，是接而生时于心者也。是之谓才全。​”</p>
<p>“何谓德不形？​”</p>
<p>曰：​“平者，水停之盛也。其可以为法也，内保之而外不荡也。德者，成和之修也。德不形者，物不能离也。​”</p>
<p>哀公异日以告闵子曰：​“始也吾以南面而君天下，执民之纪而忧其死，吾自以为至通矣。今吾闻至人之言，恐吾无其实，轻用吾身而亡其国。吾与孔丘，非君臣也，德友而已矣。​”</p>
<p>    </p>
<p>闉(yín)跂(qí)支离无脤(shèn)说卫灵公，灵公说之，而视全人，其脰(dòu)肩肩。瓮㼜(àng)大瘿(yǐng)说齐桓公，桓公说之，而视全人，其脰肩肩。故<u>德有所长而形有所忘</u>。人不忘其所忘，而忘其所不忘，此谓诚忘。</p>
<p>故圣人有所游，而知为孽，约为胶，德为接，工为商。圣人不谋，恶用知？不斫(zhuó)，恶用胶？无丧，恶用德？不货，恶用商？四者，天鬻(yù)也。天鬻者，天食也。既受食于天，又恶用人！</p>
<p><u>有人之形，无人之情。有人之形，故群于人；无人之情，故是非不得于身</u>。眇乎小哉，所以属于人也！謷(áo)乎大哉，独成其天！</p>
<p>    </p>
<p>惠子谓庄子曰：​“人故无情乎？​”</p>
<p>庄子曰：​“然。​”</p>
<p>惠子曰：​“人而无情，何以谓之人？​”</p>
<p>庄子曰：​“道与之貌，天与之形，恶得不谓之人？​”</p>
<p>惠子曰：​“既谓之人，恶得无情？​”</p>
<p>庄子曰：​“是非，吾所谓情也。吾所谓无情者，言<u>人之不以好恶内伤其身</u>，常因自然而不益生也。​”</p>
<p>惠子曰：​“不益生，何以有其身？​”</p>
<p>庄子曰：​“道与之貌，天与之形，无以好恶内伤其身。今子外乎子之神，劳乎子之精，倚树而吟，据槁梧而瞑。天选子之形，子以坚白鸣！”</p>
<p>    </p>
<hr>
<h3 id="大宗师"><a class="header" href="#大宗师">大宗师</a></h3>
<p>知天之所为，知人之所为者，至矣。知天之所为者，天而生也；知人之所为者，以其知之所知，以养其知之所不知。</p>
<p>终其天年，而不中道夭者，是知之盛也。虽然，有患。夫知有所待而后当，其所待者特未定也。庸讵知吾所谓天之非人乎？所谓人之非天乎？且有真人而后有真知。</p>
<p>    </p>
<p>何谓真人？古之真人，不逆寡，不雄成，不谟士。若然者，<u>过而弗悔，当而不自得</u>也。若然者，登高不栗，入水不濡，入火不热。是知之能登假于道者也若此。</p>
<p>古之真人，<u>其寝不梦，其觉无忧，其食不甘，其息深深</u>。真人之息以踵，众人之息以喉。屈服者，其嗌(ài)言若哇。<u>其耆欲深者，其天机浅</u>。</p>
<p>古之真人，<u>不知说生，不知恶死；其出不䜣(xīn)，其入不距；翛(xiāo)然而往，翛然而来，而已矣</u>。不忘其所始，不求其所终；受而喜之，忘而复之。是之谓不以心捐道，不以人助天。是之谓真人。</p>
<p>若然者，其心忘，其容寂，其颡(sǎng)頯(kuí)；凄然似秋，暖然似春，喜怒通四时，与物有宜而莫知其极。</p>
<p>故圣人之用兵也，亡国而不失人心；利泽施乎万世，不为爱人。故乐通物，非圣人也；有亲，非仁也；天时，非贤也；利害不通，非君子也；行名失己，非士也；亡身不真，非役人也。若狐不偕、务光、伯夷、叔齐、箕子、胥馀、纪他、申徒狄，是役人之役，适人之适，而不自适其适者也。</p>
<p>古之真人，其状义而不朋，若不足而不承；<u>与乎其觚(gū)而不坚也</u>，张乎其虚而不华也；邴邴(bǐng)乎其似喜乎，崔崔乎其不得已乎；滀(chù)乎进我色也，与乎止我德也；广乎其似世乎，謷(áo)乎其未可制也；连乎其似好闭也，悗(mèn)乎忘其言也。</p>
<p>以刑为体，以礼为翼，以知为时，以德为循。以刑为体者，绰乎其杀也；以礼为翼者，所以行于世也；以知为时者，不得已于事也；以德为循者，言其与有足者至于丘也，而人真以为勤行者也。</p>
<p>故其好之也一，其弗好之也一。其一也一，其不一也一。其一与天为徒，其不一与人为徒。天与人不相胜也，是之谓真人。</p>
<p>    </p>
<p>死生，命也，其有夜旦之常，天也。人之有所不得与，皆物之情也。彼特以天为父，而身犹爱之，而况其卓乎！人特以有君为愈乎己，而身犹死之，而况其真乎！</p>
<p>泉涸，鱼相与处于陆，<u>相呴(xū)以湿，相濡以沫，不如相忘于江湖</u>。<u>与其誉尧而非桀也，不如两忘而化其道</u>。</p>
<p><u>夫大块载我以形，劳我以生，佚我以老，息我以死。故善吾生者，乃所以善吾死也</u>。</p>
<p>夫藏舟于壑，藏山于泽，谓之固矣。然而夜半有力者负之而走，昧者不知也。藏小大有宜，犹有所遁。若夫藏天下于天下而不得所遁，是恒物之大情也。特犯人之形而犹喜之。若人之形者，万化而未始有极也，其为乐可胜计邪！故圣人将游于物之所不得遁而皆存。善夭善老，善始善终，人犹效之，又况万物之所系，而一化之所待乎！</p>
<p>    </p>
<p>夫道，有情有信，无为无形；可传而不可受，可得而不可见；<u>自本自根</u>，未有天地，自古以固存；神鬼神帝，生天生地；在太极之上而不为高，在六极之下而不为深，先天地生而不为久，长于上古而不为老。</p>
<p>狶(xī)韦氏得之，以挈天地；伏戏氏得之，以袭气母；维斗得之，终古不忒(tè)；日月得之，终古不息；堪坏得之，以袭昆仑；冯夷得之，以游大川；肩吾得之，以处大山；黄帝得之，以登云天；颛(zhuān)顼(xū)得之，以处玄宫；禺强得之，立乎北极；西王母得之，坐乎少广，莫知其始，莫知其终；彭祖得之，上及有虞，下及五伯；傅说得之，以相武丁，奄有天下，乘东维，骑箕尾，而比于列星。</p>
<p>    </p>
<p>南伯子葵问乎女偊曰：​“子之年长矣，而色若孺子，何也？​”</p>
<p>曰：​“吾闻道矣。​”</p>
<p>南伯子葵曰：​“道可得学邪？​”</p>
<p>曰：​“恶！恶可！子非其人也。夫卜梁倚有圣人之才，而无圣人之道，我有圣人之道，而无圣人之才。吾欲以教之，庶几其果为圣人乎！不然，以圣人之道告圣人之才，亦易矣。<u>吾犹守而告之，三日而后能外天下；已外天下矣，吾又守之，七日而后能外物；已外物矣，吾又守之，九日而后能外生；已外生矣，而后能朝彻。朝彻，而后能见独；见独，而后能无古今；无古今，而后能入于不死不生</u>。杀生者不死，生生者不生。其为物，无不将也，无不迎也；无不毁也，无不成也。其名为撄宁。撄宁也者，撄而后成者也。​”</p>
<p>南伯子葵曰：​“子独恶乎闻之？​”</p>
<p>曰：​“闻诸副墨之子，副墨之子闻诸洛诵之孙，洛诵之孙闻之瞻明，瞻明闻之聂许，聂许闻之需役，需役闻之於讴，於讴闻之玄冥，玄冥闻之参寥，参寥闻之疑始。​”</p>
<p>    </p>
<p>子祀、子舆、子梨、子来四人相与语曰：​“孰能以无为首，以生为脊，以死为尻(kāo)，孰知死生存亡之一体者，吾与之友矣。​” 四人相视而笑，莫逆于心，遂相与为友。</p>
<p>俄而子舆有病，子祀往问之。曰：​“伟哉！夫造物者，将以予为此拘拘也！” 曲偻发背，上有五管，颐隐于齐，肩高于顶，句赘指天。阴阳之气有沴(lì)，其心闲而无事。跰(pián)跣(xiǎn)而鉴于井，曰：​“嗟呼！夫造物者又将以予为此拘拘也！”</p>
<p>子祀曰：​“女恶之乎？​”</p>
<p>曰：​“亡，予何恶！浸假而<u>化予之左臂以为鸡，予因以求时夜</u>；浸假而化予之右臂以为弹，予因以求鸮炙；浸假而化予之尻以为轮，以神为马，予因以乘之，岂更驾哉！且夫<u>得者，时也；失者，顺也。安时而处顺，哀乐不能入也</u>。此古之所谓县(xuán)解也。而不能自解者，物有结之。且夫物不胜天久矣，吾又何恶焉！”</p>
<p>俄而子来有病，喘喘然将死，其妻子环而泣之。子梨往问之，曰：​“叱！避！无怛(dá)化！” 倚其户与之语曰：​“伟哉造化！又将奚以汝为，将奚以汝适？以汝为鼠肝乎？以汝为虫臂乎？​”</p>
<p>子来曰：​“<u>父母于子，东西南北，唯命之从。阴阳于人，不翅于父母。彼近吾死而我不听，我则悍矣</u>，彼何罪焉！<u>夫大块载我以形，劳我以生，佚我以老，息我以死。故善吾生者，乃所以善吾死也</u>。</p>
<p>今之大冶铸金，金踊跃曰：‘我且必为镆铘！’大冶必以为不祥之金。今一犯人之形，而曰：‘人耳！人耳！’ 夫造化者必以为不祥之人。<u>今一以天地为大炉，以造化为大冶，恶乎往而不可哉</u>！” 成然寐，蘧然觉。</p>
<p>    </p>
<p>子桑户、孟子反、子琴张三人相与友，曰：​“孰能相与于无相与，相为于无相为？孰能登天游雾，挠挑无极；相忘以生，无所终穷？​” 三人相视而笑，莫逆于心，遂相与为友。</p>
<p>莫然有间，而子桑户死，未葬。孔子闻之，使子贡往侍事焉。</p>
<p>或编曲，或鼓琴，相和而歌曰：​“嗟来桑户乎！嗟来桑户乎！而已反其真，而我犹为人猗！”</p>
<p>子贡趋而进曰：​“敢问临尸而歌，礼乎？​”</p>
<p>二人相视而笑曰：​“是恶知礼意！”</p>
<p>子贡反，以告孔子，曰：​“彼何人者邪？修行无有，而外其形骸，临尸而歌，颜色不变，无以命之。彼何人者邪？​”</p>
<p>孔子曰：​“彼，游方之外者也；而丘，游方之内者也。外内不相及，而丘使女往吊之，丘则陋矣。彼方且与造物者为人，而游乎天地之一气。彼以生为附赘县(xuán)疣(yóu)，以死为决疣溃痈(yōng)。夫若然者，又恶知死生先后之所在！假于异物，托于同体；忘其肝胆，遗其耳目；反覆终始，不知端倪；<u>芒然彷徨乎尘垢之外，逍遥乎无为之业</u>。彼又恶能愦愦(kuì)然为世俗之礼，以观众人之耳目哉！”</p>
<p>子贡曰：​“然则夫子何方之依？​”</p>
<p>孔子曰：​“丘，天之戮民也。虽然，吾与汝共之。​”</p>
<p>子贡曰：​“敢问其方。​”</p>
<p>孔子曰：​“鱼相造乎水，人相造乎道。相造乎水者，穿池而养给；<u>相造乎道者，无事而生定</u>。故曰：‘鱼相忘乎江湖，人相忘乎道术。’”</p>
<p>子贡曰：​“敢问畸(jī)人。​”</p>
<p>曰：​“畸人者，畸于人而侔于天。故曰：‘天之小人，人之君子；人之君子，天之小人也。’”</p>
<p>    </p>
<p>颜回问仲尼曰：​“孟孙才，其母死，哭泣无涕，中心不戚，居丧不哀。无是三者，以善处丧盖鲁国。固有无其实而得其名者乎？回壹怪之。​”</p>
<p>仲尼曰：​“夫孟孙氏尽之矣，进于知矣，唯简之而不得，夫已有所简矣。孟孙氏不知所以生，不知所以死；不知就先，不知就后；<u>若化为物，以待其所不知之化已乎</u>！且方将化，恶知不化哉？方将不化，恶知已化哉？吾特与汝，其梦未始觉者邪！且彼有骇形而无损心，有旦宅而无情死。孟孙氏特觉，人哭亦哭，是自其所以乃。且也相与‘吾之’耳矣，庸讵知吾所谓‘吾之’非吾乎？且<u>汝梦为鸟而厉乎天，梦为鱼而没于渊。不识今之言者，其觉者乎，其梦者乎</u>？造适不及笑，献笑不及排，安排而去化，乃入于寥天一。​”</p>
<p>    </p>
<p>意而子见许由。许由曰：​“尧何以资汝？​”</p>
<p>意而子曰：​“尧谓我：‘汝必躬服仁义而明言是非。’”</p>
<p>许由曰：​“而奚来为轵(zhǐ)？夫尧既已黥(qíng)汝以仁义，而劓(yì)汝以是非矣，汝将何以游夫遥荡恣睢(huī)转徙之涂乎？​”</p>
<p>意而子曰：​“虽然，吾愿游于其藩。​”</p>
<p>许由曰：​“不然。夫盲者无以与乎眉目颜色之好，瞽者无以与乎青黄黼(fǔ)黻(fú)之观。​”</p>
<p>意而子曰：​“夫无庄之失其美，据梁之失其力，黄帝之亡其知，皆在炉捶之间耳。庸讵知夫造物者之不息我黥而补我劓，使我乘成以随先生邪？​”</p>
<p>许由曰：​“噫！未可知也。我为汝言其大略。吾师乎！吾师乎！䪢(jī)万物而不为义，泽及万世而不为仁，长于上古而不为老，覆载天地、刻雕众形而不为巧。此所游已。​”</p>
<p>    </p>
<p>颜回曰：​“回益矣。​”</p>
<p>仲尼曰：​“何谓也？​”</p>
<p>曰：​“回忘仁义矣。​”</p>
<p>曰：​“可矣，犹未也。​”</p>
<p>他日复见，曰：​“回益矣。​”</p>
<p>曰：​“何谓也？​”</p>
<p>曰：​“回忘礼乐矣。​”</p>
<p>曰：​“可矣，犹未也。​”</p>
<p>他日复见，曰：​“回益矣。​”</p>
<p>曰：​“何谓也？​”</p>
<p>曰：​“回坐忘矣。​”</p>
<p>仲尼蹴然曰：​“何谓坐忘？​”</p>
<p>颜回曰：​“<u>堕肢体，黜聪明，离形去知，同于大通</u>，此谓坐忘。​”</p>
<p>仲尼曰：​“同则无好也，化则无常也。而果其贤乎！丘也请从而后也。​”</p>
<p>    </p>
<p>子舆与子桑友。而霖雨十日，子舆曰：​“子桑殆病矣！” 裹饭而往食之。</p>
<p>至子桑之门，则若歌若哭，鼓琴曰：​“父邪！母邪！天乎！人乎！” 有不任其声而趋举其诗焉。</p>
<p>子舆入，曰：​“子之歌诗，何故若是？​”</p>
<p>曰：​“吾思夫使我至此极者而弗得也。父母岂欲吾贫哉？天无私覆，地无私载，天地岂私贫我哉？求其为之者而不得也。然而至此极者，命也夫！”</p>
<p>    </p>
<hr>
<h3 id="应帝王"><a class="header" href="#应帝王">应帝王</a></h3>
<p>啮缺问于王倪，四问而四不知。啮缺因跃而大喜，行以告蒲衣子。</p>
<p>蒲衣子曰：​“而乃今知之乎？有虞氏不及泰氏。有虞氏，其犹藏仁以要人；亦得人矣，而未始出于非人。泰氏，其卧徐徐，其觉于于。一以己为马，一以己为牛。其知情信，其德甚真，而未始入于非人。​”</p>
<p>    </p>
<p>肩吾见狂接舆，狂接舆曰：​“日中始何以语女？​”</p>
<p>肩吾曰：​“告我，君人者以己出经式义度，人孰敢不听而化诸！”</p>
<p>狂接舆曰：​“是欺德也。其于治天下也，犹涉海凿河，而使蚊负山也。夫圣人之治也，治外乎？正而后行，确乎能其事者而已矣。且鸟高飞以避矰(zēng)弋(yì)之害，鼷鼠深穴乎神丘之下以避熏凿之患，而曾二虫之无如？​”</p>
<p>    </p>
<p>天根游于殷阳，至蓼(liǎo)水之上，适遭无名人，而问焉，曰：​“请问为天下。​”</p>
<p>无名人曰：​“去！汝鄙人也，何问之不豫也！予方将与造物者为人，厌，则又乘夫莽眇之鸟，以出六极之外，而游无何有之乡，以处圹(kuàng)埌(làng)之野。汝又何帠(yì)以治天下感予之心为？​”</p>
<p>又复问。无名人曰：​“汝游心于淡，合气于漠，顺物自然而无容私焉，而天下治矣。​”</p>
<p>    </p>
<p>阳子居见老聃，曰：​“有人于此，向疾强梁，物彻疏明，学道不倦。如是者，可比明王乎？​”</p>
<p>老聃曰：​“是于圣人也，胥易技系，劳形怵心者也。且也虎豹之文来田，猨狙之便、执斄(lí)之狗来藉。如是者，可比明王乎？​”</p>
<p>阳子居蹴然曰：​“敢问明王之治？​”</p>
<p>老聃曰：​“明王之治，<u>功盖天下而似不自己，化贷万物而民弗恃</u>；有莫举名，使物自喜；立乎不测，而游于无有者也。​”</p>
<p>    </p>
<p>郑有神巫曰季咸，知人之死生存亡、祸福寿夭，期以岁月旬日，若神。郑人见之，皆弃而走。列子见之而心醉。归，以告壶子，曰：​“始吾以夫子之道为至矣，则又有至焉者矣。​”</p>
<p>壶子曰：​“吾与汝既其文，未既其实，而固得道与？众雌而无雄，而又奚卵焉！而以道与世亢，必信，夫故使人得而相汝。尝试与来，以予示之。​”</p>
<p>明日，列子与之见壶子。出而谓列子曰：​“嘻！子之先生死矣！弗活矣！不以旬数矣！吾见怪焉，见湿灰焉。​”</p>
<p>列子入，泣涕沾襟以告壶子。壶子曰：​“乡吾示之以地文，萌乎不震不止。是殆见吾杜德机也。尝又与来。​”</p>
<p>明日，又与之见壶子。出而谓列子曰：​“幸矣，子之先生遇我也！有瘳(chōu)矣，全然有生矣！吾见其杜权矣。​”</p>
<p>列子入，以告壶子。壶子曰：​“乡吾示之以天壤，名实不入，而机发于踵。是殆见吾善者机也。尝又与来。​”</p>
<p>明日，又与之见壶子。出而谓列子曰：​“子之先生不齐，吾无得而相焉。试齐，且复相之。​”</p>
<p>列子入，以告壶子。壶子曰：​“乡吾示之以太冲莫胜。是殆见吾衡气机也。鲵(ní)桓之审为渊，止水之审为渊，流水之审为渊。渊有九名，此处三焉。尝又与来。​”</p>
<p>明日，又与之见壶子。立未定，自失而走。壶子曰：​“追之！”</p>
<p>列子追之不及。反，以报壶子曰：​“已灭矣，已失矣，吾弗及已。​”</p>
<p>壶子曰：​“乡吾示之以未始出吾宗。吾与之虚而委蛇，不知其谁何，因以为弟靡，因以为波流，故逃也。​”</p>
<p>然后列子自以为未始学而归，三年不出。<u>为其妻爨(cuàn)，食豕如食人。于事无与亲，雕琢复朴，块然独以其形立。纷而封哉，一以是终</u>。</p>
<p>    </p>
<p><u>无为名尸，无为谋府，无为事任，无为知主</u>。体尽无穷，而游无朕；尽其所受乎天，而无见得，亦虚而已。<u>至人之用心若镜，不将不迎，应而不藏，故能胜物而不伤</u>。</p>
<p>    </p>
<p>南海之帝为儵，北海之帝为忽，中央之帝为浑沌。儵与忽时相与遇于浑沌之地，浑沌待之甚善。儵与忽谋报浑沌之德，曰：​“人皆有七窍以视听食息，此独无有，尝试凿之。​”</p>
<p>日凿一窍，七日而浑沌死。</p>
<p>    </p>
<hr>
<h2 id="外篇"><a class="header" href="#外篇">外篇</a></h2>
<h3 id="骈拇"><a class="header" href="#骈拇">骈拇</a></h3>
<p><u>骈拇枝指，出乎性哉，而侈于德</u>。附赘悬疣，出乎形哉，而侈于性。多方乎仁义而用之者，列于五藏哉，而非道德之正也。是故骈于足者，连无用之肉也；枝于手者，树无用之指也；骈枝于五藏之情者，淫僻于仁义之行，而多方于聪明之用也。</p>
<p>是故骈于明者，乱五色，淫文章，青黄黼黻之煌煌非乎？而离朱是已。多于聪者，乱五声，淫六律，金、石、丝、竹、黄钟大吕之声非乎？而师旷是已。枝于仁者，擢(zhuó)德塞性以收名声，使天下簧鼓以奉不及之法非乎？而曾、史是已。骈于辩者，累瓦、结绳、窜句、棰辞，游心于坚白同异之间，而敝跬誉无用之言非乎？而杨、墨是已。故此皆多骈旁枝之道，非天下之至正也。</p>
<p><u>彼至正者，不失其性命之情</u>。故合者不为骈，而枝者不为跂；长者不为有馀，短者不为不足。是<u>故凫胫虽短，续之则忧；鹤胫虽长，断之则悲</u>。故性长非所断，性短非所续，无所去忧也。<u>意仁义其非人情乎</u>！彼仁人何其多忧也？</p>
<p>且夫骈于拇者，决之则泣；枝于手者，龁(hé)之则啼。二者，或有余于数，或不足于数，其于忧一也。今世之仁人，蒿目而忧世之患；不仁之人，决性命之情而饕贵富。故意仁义其非人情乎？自三代以下者，天下何其嚣嚣也？</p>
<p>且夫待钩绳规矩而正者，是削其性者也；待绳约胶漆而固者，是侵其德者也；屈折礼乐，呴(xū)俞仁义，以慰天下之心者，此失其常然也。天下有常然。常然者，曲者不以钩，直者不以绳，圆者不以规，方者不以矩，附离不以胶漆，约束不以纆(mò)索。故天下诱然皆生而不知其所以生，同焉皆得而不知其所以得。故古今不二，不可亏也。则仁义又奚连连如胶漆纆索而游乎道德之间为哉！使天下惑也！</p>
<p>夫<u>小惑易方，大惑易性</u>。何以知其然邪？<u>自有虞氏招仁义以挠天下也，天下莫不奔命于仁义</u>，是非以仁义易其性与？故尝试论之，<u>自三代以下者，天下莫不以物易其性矣。小人则以身殉利，士则以身殉名，大夫则以身殉家，圣人则以身殉天下</u>。故此数子者，事业不同，名声异号，其于伤性以身为殉，一也。臧与谷，二人相与牧羊而俱亡其羊。问臧奚事，则挟䇲读书；问谷奚事，则博塞以游。二人者，事业不同，其于亡羊均也。<u>伯夷死名于首阳之下，盗跖死利于东陵之上。二人者，所死不同，其于残生伤性均也，奚必伯夷之是而盗跖之非乎</u>！天下尽殉也，彼其所殉仁义也，则俗谓之君子；其所殉货财也，则俗谓之小人。其殉一也，则有君子焉？有小人焉？若其残生损性，则盗跖亦伯夷已，又恶取君子小人于其间哉！</p>
<p>且夫属其性乎仁义者，虽通如曾、史，非吾所谓臧也；属其性于五味，虽通如俞儿，非吾所谓臧也；属其性乎五声，虽通如师旷，非吾所谓聪也；属其性乎五色，虽通如离朱，非吾所谓明也。吾所谓臧者，非仁义之谓也，臧于其德而已矣；吾所谓臧者，非所谓仁义之谓也，任其性命之情而已矣；吾所谓聪者，非谓其闻彼也，自闻而已矣；吾所谓明者，非谓其见彼也，自见而已矣。夫不自见而见彼，不自得而得彼者，是得人之得而不自得其得者也，适人之适而不自适其适者也。夫适人之适而不自适其适，虽盗跖与伯夷，是同为淫僻也。余愧乎道德，是以上不敢为仁义之操，而下不敢为淫僻之行也。</p>
<p>    </p>
<hr>
<h3 id="马蹄"><a class="header" href="#马蹄">马蹄</a></h3>
<p><u>马，蹄可以践霜雪，毛可以御风寒，龁草饮水，翘足而陆，此马之真性也</u>。虽有义台路寝，无所用之。及至伯乐，曰：​“我善治马。​” 烧之，剔之，刻之，雒(luò)之，连之以羁馽(zhí)，编之以皁栈，马之死者十二三矣；饥之，渴之，驰之，骤之，整之，齐之，前有橛饰之患，而后有鞭䇲之威，而马之死者已过半矣。陶者曰：​“我善治埴，圆者中规，方者中矩。​” 匠人曰：​“我善治木，曲者中钩，直者应绳。​” 夫<u>埴木之性，岂欲中规矩钩绳哉</u>？然且世世称之曰“伯乐善治马，而陶匠善治埴木”​，此亦治天下者之过也。</p>
<p>    </p>
<p>吾意善治天下者不然。彼民有常性，织而衣，耕而食，是谓同德；一而不党，命曰天放。</p>
<p>故至德之世，其行填填，其视颠颠。当是时也，山无蹊隧，泽无舟梁；万物群生，连属其乡；禽兽成群，草木遂长。是故禽兽可系羁而游，鸟鹊之巢可攀援而窥。</p>
<p>夫至德之世，同与禽兽居，族与万物并，恶乎知君子小人哉！<u>同乎无知，其德不离；同乎无欲，是谓素朴</u>。<u>素朴而民性得矣</u>。</p>
<p>及至圣人，蹩躠(xuè)为仁，踶(dì)跂(qí)为义，而天下始疑矣；澶(dàn)漫为乐，摘僻为礼，而天下始分矣。故纯朴不残，孰为牺尊！白玉不毁，孰为珪璋！道德不废，安取仁义！性情不离，安用礼乐！五色不乱，孰为文采！五声不乱，孰应六律！夫残朴以为器，工匠之罪也；毁道德以为仁义，圣人之过也。</p>
<p>    </p>
<p>夫马，陆居则食草饮水，喜则交颈相靡，怒则分背相踶。马知已此矣。夫加之以衡扼，齐之以月题，而马知介倪、闉(yīn)扼、鸷(zhì)曼、诡衔、窃辔(pèi)。故马之知而态至盗者，伯乐之罪也。</p>
<p>    </p>
<p>夫赫胥氏之时，民居不知所为，行不知所之，含哺而熙，鼓腹而游，民能以此矣。</p>
<p>及至圣人，屈折礼乐以匡天下之形，县(xuán)跂仁义以慰天下之心，而民乃始踶跂好知，争归于利，不可止也。此亦圣人之过也。</p>
<p>    </p>
<hr>
<h3 id="胠箧"><a class="header" href="#胠箧">胠箧</a></h3>
<p>将为胠(qū)箧(qiè)探囊发匮(guì)之盗而为守备，则必摄缄縢(téng)、固扃(jiōng)鐍(jué)，此世俗之所谓知也。然而巨盗至，则负匮揭箧担囊而趋，唯恐缄縢扃鐍之不固也。然则乡之所谓知者，不乃为大盗积者也？</p>
<p>故尝试论之：<u>世俗之所谓知者，有不为大盗积者乎？所谓圣者，有不为大盗守者乎</u>？何以知其然邪？昔者齐国邻邑相望，鸡狗之音相闻，罔罟(gǔ)之所布，耒(lěi)耨(nòu)之所刺，方二千余里。阖四竟之内，所以立宗庙社稷，治邑屋州闾乡曲者，曷尝不法圣人哉！然而<u>田成子一旦杀齐君而盗其国。所盗者岂独其国邪？并与其圣知之法而盗之</u>。故田成子有乎盗贼之名，而身处尧舜之安，小国不敢非，大国不敢诛，专有齐国。则是不乃窃齐国，并与其圣知之法以守其盗贼之身乎？</p>
<p>尝试论之：世俗之所谓至知者，有不为大盗积者乎？所谓至圣者，有不为大盗守者乎？何以知其然邪？昔者龙逢斩，比干剖，苌弘胣(chǐ)，子胥靡，故四子之贤而身不免乎戮。故跖之徒问于跖曰：​“<u>盗亦有道乎</u>？​” 跖曰：​“何适而无有道邪？<u>夫妄意室中之藏，圣也；入先，勇也；出后，义也；知可否，知也；分均，仁也。五者不备而能成大盗者，天下未之有也</u>。​” 由是观之，善人不得圣人之道不立，跖不得圣人之道不行；天下之善人少而不善人多，则圣人之利天下也少而害天下也多。</p>
<p>故曰：唇竭则齿寒，鲁酒薄而邯郸围，<u>圣人生而大盗起</u>。掊击圣人，纵舍盗贼，而天下始治矣。夫谷虚而川竭，丘夷而渊实。圣人已死，则大盗不起，天下平而无故矣。</p>
<p><u>圣人不死，大盗不止</u>。虽重圣人而治天下，则是重利盗跖也。为之斗斛(hú)以量之，则并与斗斛而窃之；为之权衡以称之，则并与权衡而窃之；为之符玺以信之，则并与符玺而窃之；为之仁义以矫之，则并与仁义而窃之。何以知其然邪？彼<u>窃钩者诛，窃国者为诸侯</u>，诸侯之门而仁义存焉，则是，非窃仁义、圣知邪？故逐于大盗，揭诸侯，窃仁义并斗斛权衡符玺之利者，虽有轩冕之赏弗能劝，斧钺之威弗能禁。此重利盗跖而使不可禁者，是乃圣人之过也。</p>
<p>故曰：“鱼不可脱于渊，国之利器不可以示人。” 彼圣人者，天下之利器也，非所以明天下也。故绝圣弃知，大盗乃止；擿(zhì)玉毁珠，小盗不起；焚符破玺，而民朴鄙；掊斗折衡，而民不争；殚(dān)残天下之圣法，而民始可与论议。擢乱六律，铄(shuò)绝竽瑟，塞师旷之耳，而天下始人含其聪矣；灭文章，散五采，胶离朱之目，而天下始人含其明矣。毁绝钩绳而弃规矩，攦(lì)工倕(chuí)之指，而天下始人有其巧矣。削曾、史之行，钳杨、墨之口，攘弃仁义，而天下之德始玄同矣。彼人含其明，则天下不铄矣；人含其聪，则天下不累矣；人含其知，则天下不惑矣；人含其德，则天下不僻矣。彼曾、史、杨、墨、师旷、工倕、离朱，皆外立其德，而以爚(yuè)乱天下者也，法之所无用也。</p>
<p>    </p>
<p>子独不知至德之世乎？昔者容成氏、大庭氏、伯皇氏、中央氏、栗陆氏、骊畜氏、轩辕氏、赫胥氏、尊卢氏、祝融氏、伏牺氏、神农氏，当是时也，民结绳而用之，甘其食，美其服，乐其俗，安其居，邻国相望，鸡狗之音相闻，民至老死而不相往来。若此之时，则至治已。</p>
<p>今遂至使民延颈举踵曰，​“某所有贤者”​，赢粮而趣之，则内弃其亲而外去其主之事，足迹接乎诸侯之境，车轨结乎千里之外。则是上好知之过也。</p>
<p><u>上诚好知而无道，则天下大乱矣</u>。何以知其然邪？夫弓弩毕弋机辟之知多，则鸟乱于上矣；钩饵罔罟罾(zēng)笱(gǒu)之知多，则鱼乱于水矣；削格罗落罝(jū)罘(fú)之知多，则兽乱于泽矣；知诈渐毒、颉(xié)滑坚白、解垢同异之变多，则俗惑于辩矣。故天下每每大乱，罪在于好知。</p>
<p>故天下皆知求其所不知，而莫知求其所已知者；皆知非其所不善，而莫知非其所已善者，是以大乱。故上悖日月之明，下烁山川之精，中堕(huī)四时之施；惴耎(ruǎn)之虫，肖翘之物，莫不失其性。甚矣，夫好知之乱天下也！自三代以下者是已，舍夫种种之民，而悦夫役役之佞，释夫恬淡无为，而悦夫啍啍之意，啍啍已乱天下矣。</p>
<p>    </p>
<hr>
<h3 id="在宥"><a class="header" href="#在宥">在宥</a></h3>
<p><u>闻在宥天下，不闻治天下也</u>。在之也者，恐天下之淫其性也；宥之也者，恐天下之迁其德也。天下不淫其性，不迁其德，有治天下者哉？</p>
<p>昔尧之治天下也，使天下欣欣焉，人乐其性，是不恬也；桀之治天下也，使天下瘁瘁焉，人苦其性，是不愉也。夫不恬不愉，非德也。非德也而可长久者，天下无之。</p>
<p><u>人大喜邪，毗(pí)于阳；大怒邪，毗于阴。阴阳并毗，四时不至，寒暑之和不成，其反伤人之形乎</u>！使人喜怒失位，居处无常，思虑不自得，中道不成章。于是乎天下始乔诘卓鸷，而后有盗跖、曾、史之行。故<u>举天下以赏其善者不足，举天下以罚其恶者不给，故天下之大，不足以赏罚</u>。<u>自三代以下者，匈匈焉终以赏罚为事，彼何暇安其性命之情哉</u>！</p>
<p>    </p>
<p>而且说(yuè)明邪，是淫于色也；说聪邪，是淫于声也；说仁邪，是乱于德也；说义邪，是悖于理也；说礼邪，是相于技也；说乐邪，是相于淫也；说圣邪，是相于艺也；说知邪，是相于疵也。天下将安其性命之情，之八者，存可也，亡可也；天下将不安其性命之情，之八者，乃始脔(luán)卷獊(cāng)囊而乱天下也。而天下乃始尊之惜之，甚矣天下之惑也！岂直过也而去之邪！乃齐戒以言之，跪坐以进之，鼓歌以儛之，吾若是何哉！</p>
<p><u>故君子不得已而临莅天下，莫若无为。无为也而后安其性命之情</u>。故曰：​“贵以身为天下，则可以托天下；爱以身为天下，则可以寄天下。​” 故君子苟能无解其五藏，无擢其聪明；尸居而龙见，渊默而雷声，神动而天随，从容无为而万物炊累焉。吾又何暇治天下哉！</p>
<p>    </p>
<p>崔瞿问于老聃曰：​“不治天下，安藏人心？​”</p>
<p>老聃曰：​“女慎，无撄人心。人心排下而进上，上下囚杀，淖约柔乎刚彊。廉刿彫琢，其热焦火，其寒凝冰。其疾俯仰之间而再抚四海之外。其居也，渊而静；其动也，县而天。偾(fèn)骄而不可系者，其唯人心乎！</p>
<p>“昔者黄帝始以仁义撄人之心，尧舜于是乎股无胈(bá)，胫无毛，以养天下之形。愁其五藏以为仁义，矜其血气以规法度。然犹有不胜也。尧于是放讙(huān)兜于崇山，投三苗于三峗(wéi)，流共工于幽都，此不胜天下也。</p>
<p>“夫施及三王而天下大骇矣。下有桀、跖，上有曾、史，而儒墨毕起。于是乎喜怒相疑，愚知相欺，善否相非，诞信相讥，而天下衰矣；大德不同，而性命烂漫矣；天下好知，而百姓求竭矣。于是乎釿(jīn)锯制焉，绳墨杀焉，椎凿决焉。天下脊脊大乱，罪在撄人心。故<u>贤者伏处大山嵁岩之下，而万乘之君忧栗乎庙堂之上</u>。</p>
<p>“今世殊死者相枕也，桁(háng)杨者相推也，刑戮者相望也，而儒墨乃始离跂攘臂乎桎梏之间。噫，甚矣哉！其无愧而不知耻也甚矣！吾未知圣知之不为桁杨椄(jiē)槢(xí)也，仁义之不为桎梏凿枘(ruì)也，焉知曾、史之不为桀、跖嚆(hāo)矢也！故曰：‘绝圣弃知，而天下大治。’”</p>
<p>    </p>
<p>黄帝立为天子十九年，令行天下，闻广成子在于空同之山，故往见之，曰：​“我闻吾子达于至道，敢问至道之精。吾欲取天地之精，以佐五谷，以养民人，吾又欲官阴阳，以遂群生，为之奈何？​”</p>
<p>广成子曰：​“而所欲问者，物之质也；而所欲官者，物之残也。自而治天下，云气不待族而雨，草木不待黄而落，日月之光益以荒矣。而佞人之心翦翦者，又奚足以语至道哉！”</p>
<p>黄帝退，捐天下，筑特室，席白茅，闲居三月，复往邀之。</p>
<p>广成子南首而卧，黄帝顺下风，膝行而进，再拜稽首而问曰：​“闻吾子达于至道，敢问，治身奈何而可以长久？​”</p>
<p>广成子蹶然而起，曰：​“善哉问乎！来！吾语汝至道。至道之精，窈窈冥冥；至道之极，昏昏默默。<u>无视无听，抱神以静，形将自正。必静必清，无劳汝形，无摇汝精，乃可以长生</u>。目无所见，耳无所闻，心无所知，汝神将守形，形乃长生。<u>慎汝内，闭汝外，多知为败</u>。我为汝遂于大明之上矣，至彼至阳之原也；为汝入于窈冥之门矣，至彼至阴之原也。天地有官，阴阳有藏，慎守汝身，物将自壮。我守其一以处其和，故我修身千二百岁矣，吾形未常衰。​”</p>
<p>黄帝再拜稽首曰：​“广成子之谓天矣！”</p>
<p>广成子曰：​“来！余语汝。彼其物无穷，而人皆以为有终；彼其物无测，而人皆以为有极。得吾道者，上为皇而下为王；失吾道者，上见光而下为土。今夫百昌皆生于土而反于土，故余将去汝，入无穷之门，以游无极之野。吾与日月参光，吾与天地为常。当我，缗(mín)乎！远我，昏乎！人其尽死，而我独存乎！”</p>
<p>    </p>
<p>云将东游，过扶摇之枝而适遭鸿蒙。鸿蒙方将拊(fǔ)脾雀跃而游。云将见之，倘然止，贽然立，曰：​“叟何人邪？叟何为此？​”</p>
<p>鸿蒙拊脾雀跃不辍，对云将曰：​“游！”</p>
<p>云将曰：​“朕愿有问也。​”</p>
<p>鸿蒙仰而视云将曰：​“吁！”</p>
<p>云将曰：​“天气不和，地气郁结，六气不调，四时不节。今我愿合六气之精以育群生，为之奈何？​”</p>
<p>鸿蒙拊脾雀跃掉头曰：​“吾弗知！吾弗知！”</p>
<p>云将不得问。又三年，东游，过有宋之野而适遭鸿蒙。云将大喜，行趋而进曰：​“天忘朕邪？天忘朕邪？​” 再拜稽首，愿闻于鸿蒙。</p>
<p>鸿蒙曰：​“浮游，不知所求；猖狂，不知所往；游者鞅掌，以观无妄。朕又何知！”</p>
<p>云将曰：​“朕也自以为猖狂，而民随予所往；朕也不得已于民，今则民之放也。愿闻一言。​”</p>
<p>鸿蒙曰：​“乱天之经，逆物之情，玄天弗成；解兽之群，而鸟皆夜鸣；灾及草木，祸及止虫。噫！治人之过也！”</p>
<p>云将曰：​“然则吾奈何？​”</p>
<p>鸿蒙曰：​“噫，毒哉！僊(xiān)僊乎归矣。​”</p>
<p>云将曰：​“吾遇天难，愿闻一言。​”</p>
<p>鸿蒙曰：​“噫！心养。汝徒处无为，而物自化。堕(huī)尔形体，吐尔聪明，伦与物忘；大同乎涬(xìng)溟，解心释神，莫然无魂。万物云云，各复其根，各复其根而不知；浑浑沌沌，终身不离；若彼知之，乃是离之。无问其名，无窥其情，物固自生。​”</p>
<p>云将曰：​“天降朕以德，示朕以默；躬身求之，乃今也得。​” 再拜稽首，起辞而行。</p>
<p>    </p>
<p><u>世俗之人，皆喜人之同乎己，而恶人之异于己也</u>。<u>同于己而欲之，异于己而不欲者，以出乎众为心也。夫以出乎众为心者，曷常出乎众哉</u>！因众以宁所闻，不如众技众矣。而欲为人之国者，此揽乎三王之利而不见其患者也。此以人之国侥倖也，几何侥倖而不丧人之国乎！其存人之国也，无万分之一；而丧人之国也，一不成而万有余丧矣。悲夫，有土者之不知也！</p>
<p>夫有土者，有大物也。有大物者，不可以物；<u>物而不物，故能物物</u>。明乎物物者之非物也，岂独治天下百姓而已哉！出入六合，游乎九州，独往独来，是谓独有。独有之人，是谓至贵。</p>
<p>大人之教，若形之于影，声之于响。有问而应之，尽其所怀，为天下配。处乎无响，行乎无方。挈汝适复之挠挠，以游无端；出入无旁，与日无始；<u>颂论形躯，合乎大同，大同而无己。无己，恶乎得有有！睹有者，昔之君子；睹无者，天地之友</u>。</p>
<p>    </p>
<p>贱而不可不任者，物也；卑而不可不因者，民也；匿而不可不为者，事也；粗而不可不陈者，法也；远而不可不居者，义也；亲而不可不广者，仁也；节而不可不积者，礼也；中而不可不高者，德也；一而不可不易者，道也；神而不可不为者，天也。故圣人观于天而不助，成于德而不累，出于道而不谋，会于仁而不恃，薄于义而不积，应于礼而不讳，接于事而不辞，齐于法而不乱，恃于民而不轻，因于物而不去。物者莫足为也，而不可不为。不明于天者，不纯于德；不通于道者，无自而可；不明于道者，悲夫！</p>
<p>何谓道？有天道，有人道。<u>无为而尊者，天道也；有为而累者，人道也</u>。主者，天道也；臣者，人道也。天道之与人道也，相去远矣，不可不察也。</p>
<p>    </p>
<hr>
<h3 id="天地"><a class="header" href="#天地">天地</a></h3>
<p><u>天地虽大，其化均也；万物虽多，其治一也；人卒虽众，其主君也</u>。君原于德而成于天，故曰，玄古之君天下，无为也，天德而已矣。</p>
<p>以道观言，而天下之名正；以道观分，而君臣之义明，以道观能，而天下之官治；以道泛观，而万物之应备。故<u>通于天地者，德也；行于万物者，道也</u>；上治人者，事也；能有所艺者，技也。技兼于事，事兼于义，义兼于德，德兼于道，道兼于天，故曰：古之畜天下者，<u>无欲而天下足，无为而万物化，渊静而百姓定</u>。​《记》曰：​“<u>通于一而万事毕，无心得而鬼神服</u>。​”</p>
<p>    </p>
<p>夫子曰：​“夫道，覆载万物者也，洋洋乎大哉！君子不可以不刳心焉。<u>无为为之之谓天，无为言之之谓德，爱人利物之谓仁，不同同之之谓大</u>，行不崖异之谓宽，有万不同之谓富。故执德之谓纪，德成之谓立，循于道之谓备，不以物挫志之谓完。君子明于此十者，则韬乎其事心之大也，沛乎其为万物逝也。若然者，藏金于山，沉珠于渊，不利货财，不近富贵；不乐寿，不哀夭；不荣通，不丑穷；不拘一世之利以为己私分，不以王天下为己处显。显则明。<u>万物一府，死生同状</u>。​”</p>
<p>夫子曰：​“夫道，渊乎其居也，漻(liáo)乎其清也。金石不得，无以鸣。故金石有声，不考不鸣。万物孰能定之！夫<u>王德之人，素逝而耻通于事</u>，立于本原而知通于神。故其德广，其心之出，有物采之。故<u>形非道不生，生非德不明</u>。存形穷生，立德明道，非王德者邪！荡荡乎！忽然出，勃然动，而万物从之乎！此谓王德之人。视乎冥冥，听乎无声。冥冥之中，独见晓焉；无声之中，独闻和焉。故深之又深而能物焉，神之又神而能精焉；故其与万物接也，至无而供其求，时骋而要其宿。大小，长短，修远。​”</p>
<p>    </p>
<p>黄帝游乎赤水之北，登乎昆仑之丘而南望，还归，遗其玄珠。使知索之而不得，使离朱索之而不得，使喫(chī)诟索之而不得也。乃使象罔，象罔得之。黄帝曰：​“异哉！象罔乃可以得之乎？​”</p>
<p>    </p>
<p>尧之师曰许由，许由之师曰啮缺，啮缺之师曰王倪，王倪之师曰被衣。</p>
<p>尧问于许由曰：​“啮缺可以配天乎？吾藉王倪以要之。​”</p>
<p>许由曰：​“殆哉，圾乎天下！啮缺之为人也，聪明叡知，给数以敏，其性过人，而又乃以人受天。彼审乎禁过，而不知过之所由生。与之配天乎？彼且乘人而无天，方且本身而异形，方且尊知而火驰，方且为绪使，方且为物絯(gāi)，方且四顾而物应，方且应众宜，方且与物化而未始有恒。夫何足以配天乎？虽然，有族，有祖，可以为众父，而不可以为众父父。治，乱之率也，北面之祸也，南面之贼也。​”</p>
<p>    </p>
<p>尧观乎华。华封人曰：​“嘻，圣人！请祝圣人，使圣人寿。​”</p>
<p>尧曰：​“辞。​”</p>
<p>​“使圣人富。​”</p>
<p>尧曰：​“辞。​”​</p>
<p>“使圣人多男子。​”</p>
<p>尧曰：​“辞。​”</p>
<p>封人曰：​“寿、富、多男子，人之所欲也。女独不欲，何邪？​”</p>
<p>尧曰：​“多男子则多惧，富则多事，寿则多辱。是三者，非所以养德也，故辞。​”</p>
<p>封人曰：​“始也我以女为圣人邪，今然君子也。天生万民，必授之职。多男子而授之职，则何惧之有？富而使人分之，则何事之有！夫圣人，鹑居而鷇(kòu)食，鸟行而无彰，天下有道，则与物皆昌；天下无道，则修德就闲；千岁厌世，去而上仙；乘彼白云，至于帝乡；三患莫至，身常无殃；则何辱之有！”</p>
<p>封人去之。尧随之，曰：​“请问？​”</p>
<p>封人曰：​“退已！”</p>
<p>    </p>
<p>尧治天下，伯成子高立为诸侯。尧授舜，舜授禹，伯成子高辞为诸侯而耕。</p>
<p>禹往见之，则耕在野。禹趋就下风，立而问焉，曰：​“昔尧治天下，吾子立为诸侯。尧授舜，舜授予，而吾子辞为诸侯而耕。敢问，其故何也？​”</p>
<p>子高曰：​“昔尧治天下，不赏而民劝，不罚而民畏。<u>今子赏罚而民且不仁，德自此衰，刑自此立，后世之乱自此始矣</u>。夫子阖行邪？无落吾事！” 俋俋乎耕而不顾。</p>
<p>    </p>
<p>泰初有无，无有无名；一之所起，有一而未形。物得以生，谓之德；未形者有分，且然无间，谓之命；留动而生物，物成生理，谓之形；形体保神，各有仪则，谓之性。性脩反德，德至同于初。同乃虚，虚乃大。合喙鸣；喙鸣合，与天地为合。其合缗缗，若愚若昏，是谓玄德，同乎大顺。</p>
<p>    </p>
<p>夫子问于老聃曰：​“有人治道若相放，可不可，然不然。辩者有言曰，‘离坚白若县寓’。若是则可谓圣人乎？​”</p>
<p>老聃曰：​“是胥易技系，劳形怵心者也。执留之狗成思，猿狙之便自山林来。丘，予告若，而所不能闻与而所不能言。凡有首有趾无心无耳者众，有形者与无形无状而皆存者尽无。其动止也，其死生也，其废起也，此又非其所以也。有治在人，<u>忘乎物，忘乎天，其名为忘己，忘己之人，是之谓入于天</u>。​”</p>
<p>    </p>
<p>将闾葂(miǎn)见季彻曰：​“鲁君谓葂也曰：‘请受教。’ 辞不获命，既已告矣，未知中否，请尝荐之。吾谓鲁君曰：‘必服恭俭，拔出公忠之属而无阿私，民孰敢不辑！’”</p>
<p>季彻局局然笑曰：​“若夫子之言，于帝王之德，犹螳蜋之怒臂以当车轶(zhé)，则必不胜任矣。且若是，则其自为处危，其观台多物，将往投迹者众。​”</p>
<p>将闾葂覤覤(xì)然惊曰：​“葂也汒(máng)若于夫子之所言矣。虽然，愿先生之言其风也。​”</p>
<p>季彻曰：​“大圣之治天下也，摇荡民心，使之成教易俗，举灭其贼心而皆进其独志，若性之自为，而民不知其所由然。若然者，岂兄尧舜之教民，溟涬然弟之哉？欲同乎德而心居矣！”</p>
<p>    </p>
<p>子贡南游于楚，反于晋，过汉阴，见一丈人方将为圃畦(qí)，凿隧而入井，抱瓮而出灌，搰搰(kù)然用力甚多而见功寡。</p>
<p>子贡曰：​“有械于此，一日浸百畦，用力甚寡而见功多，夫子不欲乎？​”</p>
<p>为圃者仰而视之曰：​“奈何？​”</p>
<p>曰：​“凿木为机，后重前轻，挈水若抽；数如泆(yì)汤，其名为槔(gāo)。​”</p>
<p>为圃者忿然作色而笑曰：​“吾闻之吾师，<u>有机械者必有机事，有机事者必有机心。机心存于胸中，则纯白不备；纯白不备，则神生不定；神生不定者，道之所不载也</u>。吾非不知，羞而不为也。​”</p>
<p>子贡瞒然惭，俯而不对。有间，为圃者曰：​“子奚为者邪？​”</p>
<p>曰：​“孔丘之徒也。​”</p>
<p>为圃者曰：​“子非夫博学以拟圣，於于以盖众，独弦哀歌以卖名声于天下者乎？汝方将妄汝神气，堕汝形骸，而庶几乎！汝身之不能治，而何暇治天下乎！子往矣，无乏吾事！”</p>
<p>子贡卑陬(zōu)失色，顼顼(xū)然不自得，行三十里而后愈。</p>
<p>其弟子曰：​“向之人何为者邪？夫子何故见之变容失色，终日不自反邪？​”</p>
<p>曰：​“始吾以夫子为天下一人耳，不知复有夫人也。吾闻之夫子：事求可，功求成，用力少，见功多者，圣人之道。今徒不然。<u>执道者德全，德全者形全，形全者神全。神全者，圣人之道也</u>。托生与民并行而不知其所之，汒乎淳备哉！<u>功利机巧必忘夫人之心</u>。若夫人者，非其志不之，非其心不为。虽以天下誉之，得其所谓，謷然不顾；以天下非之，失其所谓，傥然不受。<u>天下之非誉，无益损焉，是谓全德之人哉</u>！我之谓风波之民。​”</p>
<p>反于鲁，以告孔子，孔子曰：​“彼假修混沌氏之术者也，识其一，不知其二；<u>治其内，而不治其外。夫明白太素，无为复朴，体性抱神，以游世俗之间者</u>，汝将固惊邪？且混沌氏之术，予与汝何足以识之哉！”</p>
<p>    </p>
<p>谆芒将东之大壑，适遇苑风于东海之滨。</p>
<p>苑风曰：​“子将奚之？​”</p>
<p>曰：​“将之大壑。​”</p>
<p>曰：​“奚为焉？​”</p>
<p>曰：​“夫大壑之为物也，注焉而不满，酌焉而不竭。吾将游焉。​”</p>
<p>苑风曰：​“夫子无意于横目之民乎？愿闻圣治。​”</p>
<p>谆芒曰：​“圣治乎？官施而不失其宜，拔举而不失其能，毕见情事而行其所为，行言自为而天下化，手挠顾指，四方之民莫不俱至，此之谓圣治。​”</p>
<p>“愿闻德人。​”</p>
<p>曰：​“德人者，<u>居无思，行无虑，不藏是非美恶</u>。四海之内共利之之谓悦，共给之之谓安；怊(chāo)乎若婴儿之失其母也，傥乎若行而失其道也。财用有余而不知其所自来，饮食取足而不知其所从，此谓德人之容。​”</p>
<p>“愿闻神人。​”</p>
<p>曰：​“上神乘光，与形灭亡，此谓照旷。致命尽情，天地乐而万事销亡，万物复情，此之谓混冥。​”</p>
<p>    </p>
<p>门无鬼与赤张满稽观于武王之师。赤张满稽曰：​“不及有虞氏乎！故离此患也。​”</p>
<p>门无鬼曰：​“天下均治而有虞氏治之邪？其乱而后治之与？​”</p>
<p>赤张满稽曰：​“天下均治之为愿，而何计以有虞氏为！有虞氏之药疡(yáng)也，秃而施髢(dí)，病而求医。孝子操药以修慈父，其色燋然(qiáo)，圣人羞之。至德之世，不尚贤，不使能；上如标枝，民如野鹿。<u>端正而不知以为义，相爱而不知以为仁</u>，实而不知以为忠，当而不知以为信，蠢动而相使，不以为赐。是故<u>行而无迹，事而无传</u>。​”</p>
<p>    </p>
<p><u>孝子不谀其亲，忠臣不谄其君，臣、子之盛也</u>。亲之所言而然，所行而善，则世俗谓之不肖子；君之所言而然，所行而善，则世俗谓之不肖臣。而未知此其必然邪？<u>世俗之所谓然而然之，所谓善而善之，则不谓之道谀之人也</u>。然则俗故严于亲而尊于君邪？谓己道人，则勃然作色；谓己谀人，则怫然作色。而终身道人也，终身谀人也，合譬饰辞聚众也，是终始本末不相罪坐。<u>垂衣裳，设采色，动容貌，以媚一世，而不自谓道谀；与夫人之为徒，通是非，而不自谓众人，愚之至也</u>。<u>知其愚者，非大愚也；知其惑者，非大惑也</u>。大惑者，终身不解；大愚者，终身不灵。三人行而一人惑，所适者犹可致也，惑者少也；二人惑则劳而不至，惑者胜也。而今也以天下惑，予虽有祈向，不可得也。不亦悲乎！</p>
<p>大声不入于里耳，折杨、皇荂(fū)，则嗑然而笑。是故<u>高言不止于众人之心，至言不出，俗言胜也</u>。以二缶钟惑，而所适不得矣。而今也以天下惑，予虽有祈向，其庸可得邪！<u>知其不可得也而强之，又一惑也</u>，故莫若释之而不推。不推，谁其比忧？<u>厉之人夜半生其子，遽(jù)取火而视之，汲汲然唯恐其似己也</u>。</p>
<p>    </p>
<p>百年之木，破为牺尊，青黄而文之，其断在沟中。比牺樽于沟中之断，则美恶有间矣，其于失性一也。<u>跖与曾、史，行义有间矣，然其失性均也</u>。且夫失性有五：一曰五色乱目，使目不明；二曰五声乱耳，使耳不聪；三曰五臭薰鼻，困惾(zōng)中颡；四曰五味浊口，使口厉爽；五曰趣舍滑心，使性飞扬。此五者，皆生之害也。而<u>杨、墨乃始离跂自以为得，非吾所谓得也。夫得者困，可以为得乎？则鸠鸮之在于笼也，亦可以为得矣</u>。且夫趣舍声色以柴其内，皮弁(biàn)鹬(yù)冠搢(jìn)笏(hù)绅修以约其外，内支盈于柴栅，外重纆(mò)缴(zhuó)，睆睆(huǎn)然在纆缴之中而自以为得，则是罪人交臂历指而虎豹在于囊槛，亦可以为得矣。</p>
<p>    </p>
<hr>
<h3 id="天道"><a class="header" href="#天道">天道</a></h3>
<p><u>天道运而无所积，故万物成；帝道运而无所积，故天下归；圣道运而无所积，故海内服</u>。明于天，通于圣，六通四辟于帝王之德，其自为也，昧然无不静者矣。圣人之静也，非曰静也善，故静也，万物无足以铙(náo)心者，故静也。水静则明烛须眉，平中准，大匠取法焉。<u>水静犹明，而况精神</u>！<u>圣人之心静乎，天地之鉴也，万物之镜也</u>。夫虚静恬淡，寂漠无为者，天地之本，而道德之至，故帝王圣人休焉。休则虚，虚则实，实者备矣。虚则静，静则动，动则得矣。静则无为，无为也，则任事者责矣。无为则俞俞，俞俞者忧患不能处，年寿长矣。夫虚静恬淡寂漠无为者，万物之本也。明此以南乡，尧之为君也；明此以北面，舜之为臣也。以此处上，帝王天子之德也；以此处下，玄圣素王之道也。以此退居而闲游，则江海山林之士服；以此进为而抚世，则功大名显而天下一也。静而圣，动而王，无为也而尊，朴素而天下莫能与之争美。</p>
<p>夫明白于天地之德者，此之谓大本大宗，与天和者也；所以均调天下，与人和者也。与人和者，谓之人乐；与天和者，谓之天乐。</p>
<p>庄子曰：​“吾师乎！吾师乎！䪢(jī)万物而不为义，泽及万世而不为仁，长于上古而不为寿，覆载天地、刻雕众形而不为巧，此之为天乐。</p>
<p>“故曰：‘知天乐者，其生也天行，其死也物化。静而与阴同德，动而与阳同波。’ 故<u>知天乐者，无天怨，无人非，无物累，无鬼责</u>。</p>
<p>“故曰：‘其动也天，其静也地，一心定而天地正。其魄不祟，其魂不疲，一心定而万物服。’ 言以虚静推于天地，通于万物，此之谓天乐。天乐者，圣人之心，以畜天下也。​”</p>
<p>    </p>
<p>夫帝王之德，以天地为宗，以道德为主，以无为为常。<u>无为也，则用天下而有余；有为也，则为天下用而不足</u>。故古之人贵夫无为也。上无为也，下亦无为也，是下与上同德，下与上同德则不臣；下有为也，上亦有为也，是上与下同道，上与下同道则不主。上必无为而用天下，下必有为为天下用，此不易之道也。故古之王天下者，知虽落天地，不自虑也；辩虽彫万物，不自说也；能虽穷海内，不自为也。天不产而万物化，地不长而万物育，帝王无为而天下功。故曰莫神于天，莫富于地，莫大于帝王。故曰帝王之德配天地。此乘天地，驰万物，而用人群之道也。</p>
<p>本在于上，末在于下；要在于主，详在于臣。三军五兵之运，德之末也；赏罚利害，五刑之辟，教之末也；礼法度数，形名比详，治之末也；钟鼓之音，羽旄(máo)之容，乐之末也；哭泣衰(cuī)绖(dié)，隆杀之服，哀之末也。此五末者，须精神之运，心术之动，然后从之者也。</p>
<p>末学者，古人有之，而非所以先也。君先而臣从，父先而子从，兄先而弟从，长先而少从，男先而女从，夫先而妇从。夫尊卑先后，天地之行也，故圣人取象焉。天尊，地卑，神明之位也；春夏先，秋冬后，四时之序也。万物化作，萌区有状；盛衰之杀，变化之流也。夫天地至神，而有尊卑先后之序，而况人道乎！宗庙尚亲，朝廷尚尊，乡党尚齿，行事尚贤，大道之序也。语道而非其序者，非其道也；语道而非其道者，安取道！</p>
<p>是故古之明大道者，先明天而道德次之，道德已明而仁义次之，仁义已明而分守次之。分守已明而形名次之，形名已明而因任次之，因任已明而原省次之，原省已明而是非次之，是非已明而赏罚次之。赏罚已明而愚知处宜，贵贱履位，仁贤不肖袭情。必分其能，必由其名。以此事上，以此畜下，以此治物，以此修身，知谋不用，必归其天，此之谓大平，治之至也。</p>
<p>故书曰：​“有形有名。​”形名者，古人有之，而非所以先也。古之谓大道者，五变而形名可举，九变而赏罚可言也。骤而语形名，不知其本也；骤而语赏罚，不知其始也。倒道而言，迕道而说者，人之所治也，安能治人！骤而语形名赏罚，此有知治之具，非知治之道；可用于天下，不足以用天下；此之谓辩士，一曲之人也。礼法数度，形名比详，古人有之，此下之所以事上，非上所以畜下也。</p>
<p>    </p>
<p>昔者舜问于尧曰：​“天王之用心何如？​”</p>
<p>尧曰：​“吾不敖无告，不废穷民，苦死者，嘉孺子而哀妇人。此吾所以用心已。​”</p>
<p>舜曰：​“美则美矣，而未大也。​”</p>
<p>尧曰：​“然则何如？​”</p>
<p>舜曰：​“天德而出宁，日月照而四时行，若昼夜之有经，云行而雨施矣。​”</p>
<p>尧曰：​“胶胶扰扰乎！子，天之合也；我，人之合也。​”</p>
<p>夫天地者，古之所大也，而黄帝尧舜之所共美也。故古之王天下者，奚为哉？天地而已矣。</p>
<p>    </p>
<p>孔子西藏书于周室。子路谋曰：​“由闻周之征藏史有老聃者，免而归居，夫子欲藏书，则试往因焉。​”</p>
<p>孔子曰：​“善。​”</p>
<p>往见老聃，而老聃不许，于是繙(fán)十二经以说。老聃中其说，曰：​“大谩，愿闻其要。​”</p>
<p>孔子曰：​“要在仁义。​”</p>
<p>老聃曰：​“请问，仁义，人之性邪？​”</p>
<p>孔子曰：​“然。君子不仁则不成，不义则不生。仁义，真人之性也，又将奚为矣？​”</p>
<p>老聃曰：​“请问，何谓仁义？​”</p>
<p>孔子曰：​“中心物恺，兼爱无私，此仁义之情也。​”</p>
<p>老聃曰：​“意，几乎后言！夫兼爱，不亦迂乎！无私焉，乃私也。夫子若欲使天下无失其牧乎？则天地固有常矣，日月固有明矣，星辰固有列矣，禽兽固有群矣，树木固有立矣。夫子亦放德而行，循道而趋，已至矣。又何偈偈(jié)乎揭仁义，若击鼓而求亡子焉？意，夫子乱人之性也！”</p>
<p>    </p>
<p>士成绮见老子而问曰：​“吾闻夫子圣人也，吾固不辞远道而来愿见，百舍重趼(jiǎn)而不敢息。今吾观子，非圣人也。鼠壤有余蔬而弃妹之者，不仁也，生熟不尽于前，而积敛无崖。​”</p>
<p>老子漠然不应。</p>
<p>士成绮明日复见，曰：​“昔者，吾有刺于子，今吾心正却矣，何故也？​”</p>
<p>老子曰：​“夫巧知神圣之人，吾自以为脱焉。昔者子呼我牛也而谓之牛，呼我马也而谓之马。苟有其实，<u>人与之名而弗受，再受其殃</u>。吾服也恒服，吾非以服有服。​”</p>
<p>士成绮雁行避影，履行遂进而问：​“修身若何？​”</p>
<p>老子曰：​“而容崖然，而目冲然，而颡頯然，而口阚然，而状义然，似系马而止也。动而持，发也机，察而审，知巧而睹于泰，凡以为不信。边竟有人焉，其名为窃。​”</p>
<p>    </p>
<p>夫子曰：​“夫道，于大不终，于小不遗，故万物备。广广乎其无不容也，渊渊乎其不可测也。形德仁义，神之末也，非至人孰能定之！夫至人有世，不亦大乎！而不足以为之累。天下奋棅(bǐng)而不与之偕，审乎无假而不与利迁。<u>极物之真，能守其本</u>，故外天地，遗万物，而神未尝有所困也。通乎道，合乎德，退仁义，宾礼乐，至人之心有所定矣。​”</p>
<p>    </p>
<p>世之所贵道者，书也。书不过语，语有贵也。语之所贵者，意也，意有所随。意之所随者，不可以言传也，而世因贵言传书。世虽贵之，我犹不足贵也，为其贵非其贵也。故视而可见者，形与色也；听而可闻者，名与声也。悲夫，世人以形色名声为足以得彼之情！夫形色名声果不足以得彼之情，则<u>知者不言，言者不知</u>，而世岂识之哉！</p>
<p>桓公读书于堂上，轮扁斫(zhuó)轮于堂下，释椎凿而上，问桓公曰：​“敢问，公之所读者何言邪？​”</p>
<p>公曰：​“圣人之言也。​”</p>
<p>曰：​“圣人在乎？​”</p>
<p>公曰：​“已死矣。​”</p>
<p>曰：​“然则君之所读者，古人之糟魄已夫！”</p>
<p>桓公曰：​“寡人读书，轮人安得议乎！有说则可，无说则死。​”</p>
<p>轮扁曰：​“臣也以臣之事观之。斫轮，徐则甘而不固，疾则苦而不入，不徐不疾，<u>得之于手而应于心，口不能言，有数存焉于其间</u>。臣不能以喻臣之子，臣之子亦不能受之于臣，是以行年七十而老斫轮。古之人与其不可传也死矣，然则君之所读者，古人之糟魄已夫！”</p>
<p>    </p>
<hr>
<h3 id="天运"><a class="header" href="#天运">天运</a></h3>
<p>“天其运乎？地其处乎？日月其争于所乎？孰主张是？孰维纲是？孰居无事而推行是？意者其有机缄而不得已邪？意者其运转而不能自止邪？云者为雨乎？雨者为云乎？孰隆施是？孰居无事淫乐而劝是？风起北方，一西一东，有上彷徨，孰嘘吸是？孰居无事而披拂是？敢问何故？​”</p>
<p>巫咸祒(shào)曰：​“来！吾语女。天有六极五常，帝王顺之则治，逆之则凶。九洛之事，治成德备，监照下土，天下戴之，此谓上皇。​”</p>
<p>    </p>
<p>商太宰荡问仁于庄子。庄子曰：​“虎狼，仁也。​”</p>
<p>曰：​“何谓也？​”</p>
<p>庄子曰：​“父子相亲，何为不仁？​”</p>
<p>曰：​“请问至仁。​”</p>
<p>庄子曰：​“<u>至仁无亲</u>。​”</p>
<p>太宰曰：​“荡闻之，无亲则不爱，不爱则不孝。谓至仁不孝，可乎？​”</p>
<p>庄子曰：​“不然。夫至仁尚矣，孝固不足以言之。此非过孝之言也，不及孝之言也。夫南行者至于郢(yǐng)，北面而不见冥山，是何也？则去之远也。故曰：<u>以敬孝易，以爱孝难；以爱孝易，以忘亲难；忘亲易，使亲忘我难；使亲忘我易，兼忘天下难；兼忘天下易，使天下兼忘我难</u>。夫德遗尧舜而不为也，利泽施于万世，天下莫知也，岂直大息而言仁孝乎哉！夫孝悌仁义，忠信贞廉，此皆自勉以役其德者也，不足多也。故曰：至贵，国爵并焉；至富，国财并焉；至愿，名誉并焉。是以道不渝。​”</p>
<p>    </p>
<p>北门成问于黄帝曰：​“帝张《咸池》之乐于洞庭之野，吾始闻之惧，复闻之怠，卒闻之而惑；荡荡默默，乃不自得。​”</p>
<p>帝曰：​“汝殆其然哉！吾奏之以人，征之以天，行之以礼义，建之以太清。四时迭起，万物循生；一盛一衰，文武伦经；一清一浊，阴阳调和，流光其声；蛰虫始作，吾惊之以雷霆；其卒无尾，其始无首；一死一生，一偾(fèn)一起；所常无穷，而一不可待。汝故惧也。</p>
<p>“吾又奏之以阴阳之和，烛之以日月之明；其声能短能长，能柔能刚，变化齐一，不主故常；在谷满谷，在阬(kēng)满阬；涂郤守神，以物为量。其声挥绰，其名高明。是故鬼神守其幽，日月星辰行其纪。吾止之于有穷，流之于无止。子欲虑之而不能知也，望之而不能见也，逐之而不能及也；傥然立于四虚之道，倚于槁梧而吟。心穷乎所欲知，目穷乎所欲见，力屈乎所欲逐，吾既不及，已夫！形充空虚，乃至委蛇。汝委蛇，故怠。</p>
<p>“吾又奏之以无怠之声，调之以自然之命，故若混逐丛生，林乐而无形；布挥而不曳，幽昏而无声。动于无方，居于窈冥。或谓之死，或谓之生；或谓之实，或谓之荣。行流散徙，不主常声。世疑之，稽于圣人。圣也者，达于情而遂于命也。天机不张而五官皆备，无言而心说，此之谓天乐。故有焱氏为之颂曰：‘听之不闻其声，视之不见其形，充满天地，苞裹六极。’汝欲听之而无接焉，而故惑也。</p>
<p>“乐也者，始于惧，惧故祟。吾又次之以怠，怠故遁；卒之于惑，惑故愚；愚故道，道可载而与之惧也。​”</p>
<p>    </p>
<p>孔子西游于卫。颜渊问师金曰：​“以夫子之行为奚如？​”</p>
<p>师金曰：​“惜乎，而夫子其穷哉！”</p>
<p>颜渊曰：​“何也？​”</p>
<p>师金曰：​“<u>夫刍狗之未陈也，盛以箧衍，巾以文绣，尸祝齐戒以将之。及其已陈也，行者践其首脊，苏者取而爨之而已</u>。将复取而盛以箧衍，巾以文绣，游居寝卧其下，彼不得梦，必且数眯焉。今而夫子，亦取先王已陈刍狗，聚弟子游居寝卧其下。故伐树于宋，削迹于卫，穷于商周，是非其梦邪？围于陈蔡之间，七日不火食，死生相与邻，是非其眯邪？</p>
<p>“夫水行莫如用舟，而陆行莫如用车。以舟之可行于水也而求推之于陆，则没世不行寻常。古今非水陆与？周鲁非舟车与？今蕲行周于鲁，是犹推舟于陆也，劳而无功，身必有殃。彼未知夫无方之传，应物而不穷者也。</p>
<p>“且子独不见夫桔(jié)槔(gāo)者乎？引之则俯，舍之则仰。彼，人之所引，非引人也，故俯仰而不得罪于人。故夫三皇五帝之礼义法度，不矜于同而矜于治，故譬三皇五帝之礼义法度，其犹柤梨桔柚邪！其味相反而皆可于口。</p>
<p>“<u>故礼义法度者，应时而变者也。今取猿狙而衣以周公之服，彼必龁(hé)啮(niè)挽裂，尽去而后慊(qiè)。观古今之异，犹猿狙之异乎周公也</u>。故西施病心而矉(pín)其里，其里之丑人见之而美之，归亦捧心而矉其里。其里之富人见之，坚闭门而不出；贫人见之，挈妻子而去走。<u>彼知美，而不知之所以美</u>。惜乎，而夫子其穷哉！”</p>
<p>    </p>
<p>孔子行年五十有一而不闻道，乃南之沛见老聃。</p>
<p>老聃曰：​“子来乎？吾闻子，北方之贤者也，子亦得道乎？​”</p>
<p>孔子曰：​“未得也。​”</p>
<p>老子曰：​“子恶乎求之哉？​”</p>
<p>曰：​“吾求之于度数，五年而未得也。​”</p>
<p>老子曰：​“子又恶乎求之哉？​”</p>
<p>曰：​“吾求之于阴阳，十有二年而未得。​”</p>
<p>老子曰：​“然。使道而可献，则人莫不献之于其君；使道而可进，则人莫不进之于其亲；使道而可以告人，则人莫不告其兄弟；使道而可以与人，则人莫不与其子孙。然而不可者，无佗(tā)也，中无主而不止，外无正而不行。由中出者，不受于外，圣人不出；由外入者，无主于中，圣人不隐。</p>
<p>“名，公器也，不可多取。仁义，先王之蘧庐也，止可以一宿，而不可久处，觏(gòu)而多责。</p>
<p>“古之至人，假道于仁，托宿于义，以游逍遥之虚，食于苟简之田，立于不贷之圃。<u>逍遥，无为也</u>；苟简，易养也；不贷，无出也。古者谓是采真之游。</p>
<p>“<u>以富为是者，不能让禄；以显为是者，不能让名；亲权者，不能与人柄</u>。操之则慄，舍之则悲。而一无所鉴，以窥其所不休者，是天之戮民也。怨、恩、取、与、谏、教、生、杀，八者，正之器也，唯循大变无所湮(yān)者为能用之。故曰：正者，正也。其心以为不然者，天门弗开矣。​”</p>
<p>    </p>
<p>孔子见老聃而语仁义。老聃曰：​“<u>夫播穅眯目，则天地四方易位矣；蚊虻噆(zǎn)肤，则通昔不寐矣。夫仁义憯(cǎn)然，乃愤吾心，乱莫大焉</u>。吾子使天下无失其朴，吾子亦放风而动，总德而立矣，又奚杰杰然揭仁义，若负建鼓而求亡子者邪？<u>夫鹄(hú)不日浴而白，乌不日黔而黑。黑白之朴，不足以为辩</u>；名誉之观，不足以为广。泉涸，鱼相与处于陆，相呴(xǔ)以湿，相濡以沫，不若相忘于江湖！”</p>
<p>孔子见老聃归，三日不谈，弟子问曰：​“夫子见老聃，亦将何规哉？​”</p>
<p>孔子曰：​“吾乃今于是乎见龙！龙，合而成体，散而成章，乘云气而养乎阴阳。予口张而不能嗋(xié)，予又何规老聃哉！”</p>
<p>子贡曰：​“然则人固有尸居而龙见，渊默而雷声，发动如天地者乎？赐亦可得而观乎？​”</p>
<p>遂以孔子声见老聃。老聃方将倨堂而应，微曰：​“予年运而往矣，子将何以戒我乎？​”</p>
<p>子贡曰：​“夫三皇五帝之治天下不同，其系声名一也。而先生独以为非圣人，如何哉？​”</p>
<p>老聃曰：​“小子少进！子何以谓不同？​”</p>
<p>对曰：​“尧授舜，舜授禹，禹用力而汤用兵，文王顺纣而不敢逆，武王逆纣而不肯顺，故曰不同。​”</p>
<p>老聃曰：​“小子少进！余语汝三皇五帝之治天下。黄帝之治天下，使民心一，民有其亲死，不哭，而民不非也。尧之治天下，使民心亲，民有为其亲杀其杀，而民不非也。舜之治天，使民心竞，孕妇十月而生子，子生五月而能言，不至乎孩而始谁，则人始有夭矣。禹之治天下，使民心变，人有心而兵有顺，杀盗非杀人，自为种而天下耳。是以天下大骇，儒墨皆起。其作始有伦，而今乎妇女，何言哉！余语汝，<u>三皇五帝之治天下，名曰治之，而乱莫甚焉</u>。三皇之知，上悖日月之明，下睽山川之精，中堕四时之施，其知僭于蛎虿之尾，鲜规之兽，莫得安其性命之情者，而犹自以为圣人，不亦可耻乎，其无耻也？​”</p>
<p>子贡蹴蹴然立不安。</p>
<p>    </p>
<p>孔子谓老聃曰：​“丘治《诗》​《书》​《礼》​《乐》​《易》​《春秋》六经，自以为久矣，孰知其故矣；以奸者七十二君，论先王之道而明周召之迹，一君无所钩用。甚矣夫！人之难说也！道之难明邪？​”</p>
<p>老子曰：​“幸矣，子之不遇治世之君也！夫六经​，先王之陈迹也，岂其所以迹哉！今子之所言，犹迹也。夫迹，履之所出，而迹岂履哉？夫白鶂(yì)之相视，眸子不运而风化；虫，雄鸣于上风，雌应于下风而风化；类自为雌雄，故风化。性不可易，命不可变，时不可止，道不可壅。苟得于道，无自而不可；失焉者，无自而可。​”</p>
<p>孔子不出三月，复见曰：​“丘得之矣。乌鹊孺，鱼傅沫，细要者化，有弟而兄啼。久矣夫丘不与化为人！不与化为人，安能化人！”</p>
<p>老子曰：​“可。丘得之矣！”</p>
<p>    </p>
<hr>
<h3 id="刻意"><a class="header" href="#刻意">刻意</a></h3>
<p>刻意尚行，离世异俗，高论怨诽，为亢而已矣。此山谷之士，非世之人，枯槁赴渊者之所好也。</p>
<p>语仁义忠信，恭俭推让，为修而已矣。此平世之士，教诲之人，游居学者之所好也。</p>
<p>语大功，立大名，礼君臣，正上下，为治而已矣。此朝廷之士，尊主强国之人，致功并兼者之所好也。</p>
<p>就薮(sǒu)泽，处闲旷，钓鱼闲处，无为而已矣。此江海之士，避世之人，闲暇者之所好也。</p>
<p>吹呴呼吸，吐故纳新，熊经鸟申，为寿而已矣。此道引之士，养形之人，彭祖寿考者之所好也。</p>
<p>若夫不刻意而高，无仁义而修，无功名而治，无江海而闲，不道引而寿，无不忘也，无不有也。淡然无极而众美从之。此天地之道，圣人之德也。</p>
<p>    </p>
<p>故曰，夫恬惔寂漠，虚无无为，此天地之本而道德之质也。</p>
<p>故圣人休焉，休则平易矣，平易则恬惔矣。平易恬惔，则忧患不能入，邪气不能袭，故其德全而神不亏。</p>
<p>故曰：<u>圣人之生也天行，其死也物化</u>；静而与阴同德，动而与阳同波；不为福先，不为祸始；<u>感而后应，迫而后动，不得已而后起</u>。去知与故，循天之理。故曰无天灾，无物累，无人非，无鬼责。<u>其生若浮，其死若休</u>。不思虑，不豫谋。光矣而不耀，信矣而不期。其寝不梦，其觉无忧。其神纯粹，其魂不罢。虚无恬惔，乃合天德。</p>
<p>故曰：悲乐者，德之邪；喜怒者，道之过；好恶者，心之失。故心不忧乐，德之至也；一而不变，静之至也；无所于忤，虚之至也；不与物交，惔(dàn)之至也；无所于逆，粹之至也。</p>
<p>故曰：<u>形劳而不休则弊，精用而不已则竭</u>。水之性，不杂则清，莫动则平；郁闭而不流，亦不能清，天德之象也。</p>
<p>故曰，纯粹而不杂，静一而不变，惔而无为，动而天行，此养神之道也。</p>
<p>    </p>
<p>夫有干越之剑者，柙(xiá)而藏之，不敢轻用也，宝之至也。精神四达并流，无所不极，上际于天，下蟠于地，化育万物，不可为象，其名为同帝。纯素之道，唯神是守；守而勿失，与神为一；一之精通，合于天伦。</p>
<p>野语有之曰：​“众人重利，廉士重名，贤人尚志，圣人贵精。​” 故<u>素也者，谓其无所与杂也；纯也者，谓其不亏其神也。能体纯素，谓之真人</u>。</p>
<p>    </p>
<hr>
<h3 id="缮性"><a class="header" href="#缮性">缮性</a></h3>
<p>缮性于俗学，以求复其初；滑欲于俗思，以求致其明；谓之蔽蒙之民。</p>
<p>古之治道者，以恬养知；知生而无以知为也，谓之以知养恬。知与恬交相养，而和理出其性。​夫德，和也；道，理也。德无不容，仁也；道无不理，义也；义明而物亲，忠也；中纯实而反乎情，乐也；信行容体而顺乎文，礼也。礼乐偏行，则天下乱矣。​彼正而蒙己德，德则不冒，冒则物必失其性也。</p>
<p>    </p>
<p>古之人，在混芒之中，与一世而得澹漠焉。当是时也，阴阳和静，鬼神不扰，四时得节，万物不伤，群生不夭，<u>人虽有知，无所用之</u>，此之谓至一。当是时也，莫之为而常自然。</p>
<p>逮德下衰，及燧人、伏羲始为天下，是故顺而不一。德又下衰，及神农、黄帝始为天下，是故安而不顺。德又下衰，及唐、虞始为天下，兴治化之流，枭淳散朴，离道以为，险德以行，然后去性而从于心。心与心识知，而不足以定天下，然后附之以文，益之以博。文灭质，博溺心，然后民始惑乱，无以反其性情而复其初。</p>
<p>由是观之，世丧道矣，道丧世矣。世与道交相丧也，道之人何由兴乎世，世亦何由兴乎道哉！道无以兴乎世，世无以兴乎道，虽圣人不在山林之中，其德隐矣。</p>
<p>隐故不自隐。古之所谓隐士者，非伏身而弗见也，非闭其言而不出也，非藏其知而不发也，时命大谬也。当时命而大行乎天下，则反一无迹；不当时命而大穷乎天下，则深根宁极而待。此存身之道也。</p>
<p>古之存身者，不以辩饰知，不以知穷天下，不以知穷德，危然处其所而反其性已，又何为哉！道固不小行，德固不小识。小识伤德，小行伤道。故曰，正己而已矣。乐全之谓得志。</p>
<p>古之所谓得志者，非轩冕之谓也，谓其无以益其乐而已矣。今之所谓得志者，轩冕之谓也。轩冕在身，非性命也。<u>物之傥来，寄者也。寄之，其来不可圉(yǔ)，其去不可止</u>。故不为轩冕肆志，不为穷约趋俗，其乐彼与此同，故无忧而已矣。今寄去则不乐，由是观之，虽乐，未尝不荒也。故曰，<u>丧己于物，失性于俗者，谓之倒置之民</u>。</p>
<p>    </p>
<hr>
<h3 id="秋水"><a class="header" href="#秋水">秋水</a></h3>
<p>秋水时至，百川灌河，泾流之大，两涘(sì)渚(zhǔ)崖之间，不辨牛马。于是焉河伯欣然自喜，以天下之美为尽在己。顺流而东行，至于北海，东面而视，不见水端。于是焉河伯始旋其面目，望洋向若而叹曰：​“野语有之曰‘闻道百，以为莫己若者’，我之谓也。且夫我尝闻少仲尼之闻而轻伯夷之义者，始吾弗信；今我睹子之难穷也，吾非至于子之门，则殆矣，吾长见笑于大方之家。​”</p>
<p>北海若曰：​“<u>井蛙不可以语于海者，拘于虚也；夏虫不可以语于冰者，笃于时也；曲士不可以语于道者，束于教也</u>。今尔出于崖涘，观于大海，乃知尔丑，尔将可与语大理矣。天下之水，莫大于海，万川归之，不知何时止而不盈；尾闾(lǘ)泄之，不知何时已而不虚；春秋不变，水旱不知。此其过江河之流，不可为量数。而吾未尝以此自多者，自以比形于天地，而受气于阴阳，吾在天地之间，犹小石小木之在大山也。方存乎见少，又奚以自多？计四海之在天地之间也，不似礨(lěi)空之在大泽乎？计中国之在海内，不似稊(tí)米之在大仓乎？号物之数谓之万，人处一焉；人卒九州，谷食之所生，舟车之所通，人处一焉；此其比万物也，不似豪末之在于马体乎？五帝之所连，三王之所争，仁人之所忧，任士之所劳，尽此矣。伯夷辞之以为名，仲尼语之以为博，此其自多也，不似尔向之自多于水乎？​”</p>
<p>    </p>
<p>河伯曰：​“然则吾大天地而小毫末，可乎？​”</p>
<p>北海若曰：​“否，夫物，<u>量无穷，时无止，分无常，终始无故</u>。是故大知观于远近，故小而不寡，大而不多，知量无穷；证向今故，故遥而不闷，掇而不跂，知时无止；察乎盈虚，故得而不喜，失而不忧，知分之无常也；明乎坦涂，故生而不说，死而不祸，知终始之不可故也。<u>计人之所知，不若其所不知；其生之时，不若未生之时</u>；以其至小，求穷其至大之域，是故迷乱而不能自得也。由此观之，又何以知毫末之足以定至细之倪！又何以知天地之足以穷至大之域！”</p>
<p>河伯曰：​“世之议者皆曰‘至精无形，至大不可围’ 是信情乎？​”</p>
<p>北海若曰：​“夫<u>自细视大者不尽，自大视细者不明</u>。故异便，此势之有也。夫精，小之微也；垺，大之殷也；夫精粗者，期于有形者也；无形者，数之所不能分也；不可围者，数之所不能穷也。可以言论者，物之粗也；可以意致者，物之精也；言之所不能论，意之所不能致者，不期精粗焉。</p>
<p>“是故大人之行，不出乎害人，不多仁恩；动不为利，不贱门隶；货财弗争，不多辞让；事焉不借人，不多食乎力，不贱贫污；行殊乎俗，不多辟异；<u>为在从众，不贱佞谄</u>；世之爵禄不足以为劝，戮耻不足以为辱；<u>知是非之不可为分，细大之不可为倪</u>。闻曰：‘道人不闻，至德不得，大人无己。’ 约分之至也。​”</p>
<p>    </p>
<p>河伯曰：​“若物之外，若物之内，恶至而倪贵贱？恶至而倪小大？​”</p>
<p>北海若曰：​“<u>以道观之，物无贵贱；以物观之，自贵而相贱</u>；以俗观之，贵贱不在己。<u>以差观之，因其所大而大之，则万物莫不大；因其所小而小之，则万物莫不小</u>；知天地之为稊米也，知毫末之为丘山也，则差数睹矣。<u>以功观之，因其所有而有之，则万物莫不有；因其所无而无之，则万物莫不无</u>。知东西之相反而不可以相无，则功分定矣。<u>以趣观之，因其所然而然之，则万物莫不然；因其所非而非之，则万物莫不非</u>；知尧桀之自然而相非，则趣操睹矣。</p>
<p>“昔者尧、舜让而帝，之、哙(kuài)让而绝；汤、武争而王，白公争而灭。由此观之，争让之礼，尧桀之行，贵贱有时，未可以为常也。梁丽可以冲城，而不可以窒穴，言殊器也；骐骥、骅(huá)骝(liú)，一日而驰千里，捕鼠不如狸狌，言殊技也；鸱(chī)鸺(xiū)夜撮蚤，察毫末，昼出瞋目而不见丘山，言殊性也。故曰，盖师是而无非，师治而无乱乎？是未明天地之理，万物之情者也。是犹<u>师天而无地，师阴而无阳，其不可行明矣。然且语而不舍，非愚则诬也</u>。帝王殊禅，三代殊继。差其时，逆其俗者，谓之篡夫；当其时，顺其俗者，谓之义之徒。默默乎河伯！女恶知贵贱之门，小大之家。​”</p>
<p>    </p>
<p>河伯曰：​“然则我何为乎，何不为乎？吾辞受趣舍，吾终奈何？​”</p>
<p>北海若曰：​“以道观之，何贵何贱，是谓反衍；无拘而志，与道大蹇(jiǎn)。何少何多，是谓谢施；无一而行，与道参差。严严乎若国之有君，其无私德；繇繇(yóu)乎若祭之有社，其无私福；泛泛乎其若四方之无穷，其无所畛域。兼怀万物，其孰承翼？是谓无方。万物一齐，孰短孰长？<u>道无终始，物有死生</u>，不恃其成；一虚一盈，不位乎其形。年不可举，时不可止；消息盈虚，终则有始。是所以语大义之方，论万物之理也。<u>物之生也，若骤若驰，无动而不变，无时而不移</u>。何为乎？何不为乎？夫固将自化。​”</p>
<p>    </p>
<p>河伯曰：​“然则何贵于道邪？​”</p>
<p>北海若曰：​“知道者必达于理，达于理者必明于权，明于权者不以物害己。至德者，火弗能热，水弗能溺，寒暑弗能害，禽兽弗能贼。非谓其薄之也，言察乎安危，宁于祸福，谨于去就，莫之能害也。故曰，天在内，人在外，德在乎天。知乎人之行，本乎天，位乎得；蹢(zhí)躅(zhú)而屈伸，反要而语极。​”</p>
<p>曰：​“何谓天？何谓人？​”</p>
<p>北海若曰：​“<u>牛马四足，是谓天；落马首，穿牛鼻，是谓人</u>。故曰：无以人灭天，无以故灭命，无以得殉名。谨守而勿失，是谓反其真。​”</p>
<p>    </p>
<p>夔(kuí)怜蚿(xián)，蚿怜蛇，蛇怜风，风怜目，目怜心。</p>
<p>夔谓蚿曰：​“吾以一足趻(chěn)踔(chuō)而行，予无如矣。今子之使万足，独奈何？​”</p>
<p>蚿曰：​“不然。子不见夫唾者乎？喷则大者如珠，小者如雾，杂而下者不可胜数也。今予动吾天机，而不知其所以然。​”</p>
<p>蚿谓蛇曰：​“吾以众足行，而不及子之无足，何也？​”</p>
<p>蛇曰：​“夫天机之所动，何可易邪？吾安用足哉！”</p>
<p>蛇谓风曰：​“予动吾脊胁而行，则有似也。今子蓬蓬然起于北海，蓬蓬然入于南海，而似无有，何也？​”</p>
<p>风曰：​“然。予蓬蓬然起于北海而入南海也，然而指我则胜我，䲡(qiū)我亦胜我。虽然，夫折大木，蜚大屋者，唯我能也。”</p>
<p>故以众小不胜为大胜也。为大胜者，唯圣人能之。​</p>
<p>    </p>
<p>孔子游于匡，宋人围之数匝，而弦歌不惙(chuò)。子路入见，曰：​“何夫子之娱也？​”</p>
<p>孔子曰：​“来！吾语女。<u>我讳穷久矣，而不免，命也；求通久矣，而不得，时也</u>。当尧舜而天下无穷人，非知得也；当桀纣而天下无通人，非知失也；时势适然。夫水行不避蛟龙者，渔父之勇也；陆行不避兕虎者，猎夫之勇也；白刃交于前，视死若生者，烈士之勇也；<u>知穷之有命，知通之有时，临大难而不惧者，圣人之勇也</u>。由，处矣，吾命有所制矣。”</p>
<p>无几何，将甲者进，辞曰：​“以为阳虎也，故围之。今非也，请辞而退。​”</p>
<p>    </p>
<p>公孙龙问于魏牟曰：​“龙少学先王之道，长而明仁义之行；合同异，离坚白；然不然，可不可；困百家之知，穷众口之辩；吾自以为至达矣。今吾闻庄子之言，汒(máng)焉异之。不知论之不及与，知之弗若与？今吾无所开吾喙，敢问其方。​”</p>
<p>公子牟隐机大息，仰天而笑曰：​“子独不闻夫坎井之蛙乎？谓东海之鳖曰：‘吾乐与！出跳梁乎井干之上，入休乎缺甃(zhòu)之崖；赴水则接腋持颐，蹶泥则没足灭跗(fū)；还虷(hán)蟹与科斗，莫吾能若也。且夫擅(shàn)一壑之水，而跨跱(zhì)坎井之乐，此亦至矣，夫子奚不时来入观乎！’ 东海之鳖左足未入，而右膝已絷矣。于是逡(qūn)巡而却，告之海曰：‘夫千里之远，不足以举其大；千仞之高，不足以极其深。禹之时十年九潦(lào)，而水弗为加益；汤之时八年七旱，而崖不为加损。夫不为顷久推移，不以多少进退者，此亦东海之大乐也。’ 于是坎井之蛙闻之，适适然惊，规规然自失也。</p>
<p>“且夫知不知是非之竟，而犹欲观于庄子之言，是犹使蚊虻负山，商蚷(jù)驰河也，必不胜任矣。且夫知不知论极妙之言，而自适一时之利者，是非坎井之蛙与？且彼方跐(cǐ)黄泉而登大皇，无南无北，奭(shì)然四解，沦于不测；无东无西，始于玄冥，反于大通。子乃规规然而求之以察，索之以辩，是直用管窥天，用锥指地也，不亦小乎！子往矣！且子独不闻夫寿陵馀子之学行于邯郸与？未得国能，又失其故行矣，直匍匐而归耳。今子不去，将忘子之故，失子之业。​”</p>
<p>公孙龙口呿(qū)而不合，舌举而不下，乃逸而走。</p>
<p>    </p>
<p>庄子钓于濮水，楚王使大夫二人往先焉，曰：​“愿以境内累矣！”</p>
<p>庄子持竿不顾，曰：​“吾闻楚有神龟，死已三千岁矣，王巾笥(sì)而藏之庙堂之上。此龟者，宁其死为留骨而贵乎？宁其生而曳(yè)尾于塗中乎？​”</p>
<p>二大夫曰：​“宁生而曳尾塗中。​”</p>
<p>庄子曰：​“往矣！吾将曳尾于塗中。​”</p>
<p>    </p>
<p>惠子相梁，庄子往见之。或谓惠子曰：​“庄子来，欲代子相。​” 于是惠子恐，搜于国中三日三夜。</p>
<p>庄子往见之，曰：​“南方有鸟，其名为鹓，子知之乎？夫鹓(yuān)雏(chú)，发于南海而飞于北海，非梧桐不止，非练实不食，非醴泉不饮。于是鸱(chī)得腐鼠，鹓雏过之，仰而视之曰：‘吓！’ 今子欲以子之梁国而吓我邪？​”</p>
<p>    </p>
<p>庄子与惠子游于濠梁之上。庄子曰：​“鯈(tiáo)鱼出游从容，是鱼之乐也。​”</p>
<p>惠子曰：​“子非鱼，安知鱼之乐？​”</p>
<p>庄子曰：​“子非我，安知我不知鱼之乐？​”</p>
<p>惠子曰：​“我非子，固不知子矣；子固非鱼也，子之不知鱼之乐，全矣。​”</p>
<p>庄子曰：​“请循其本。子曰‘汝安知鱼乐’云者，既已知吾知之而问我，我知之濠上也。​”</p>
<p>    </p>
<hr>
<h3 id="至乐"><a class="header" href="#至乐">至乐</a></h3>
<p>天下有至乐无有哉？有可以活身者无有哉？今奚为奚据？奚避奚处？奚就奚去？奚乐奚恶？</p>
<p>夫天下之所尊者，富贵寿善也；所乐者，身安厚味美服好色音声也；所下者，贫贱夭恶也；所苦者，身不得安逸，口不得厚味，形不得美服，目不得好色，耳不得音声；若不得者，则大忧以惧，其为形也亦愚哉！</p>
<p>夫富者，苦身疾作，多积财而不得尽用，其为形也亦外矣。夫贵者，夜以继日，思虑善否，其为形也亦疏矣。人之生也，与忧俱生。<u>寿者惛惛(hūn)，久忧不死，何苦也</u>！其为形也亦远矣。烈士为天下见善矣，未足以活身。吾未知善之诚善邪，诚不善邪？若以为善矣，不足活身；以为不善矣，足以活人。故曰：​“忠谏不听，蹲循勿争。​” 故夫子胥争之以残其形，不争，名亦不成。诚有善无有哉？</p>
<p>今俗之所为与其所乐，吾又未知乐之果乐邪，果不乐邪？<u>吾观夫俗之所乐，举群趣者，誙誙(kēng)然如将不得已，而皆曰乐者，吾未之乐也，亦未之不乐也</u>。果有乐无有哉？<u>吾以无为诚乐矣，又俗之所大苦也</u>。故曰：​“<u>至乐无乐，至誉无誉</u>。​”</p>
<p>天下是非果未可定也。虽然，<u>无为可以定是非</u>。至乐活身，唯无为几存。请尝试言之。天无为以之清，地无为以之宁，故两无为相合，万物皆化。芒乎芴(wù)乎，而无从出乎！芴乎芒乎，而无有象乎！万物职职，皆从无为殖。故曰天地无为也而无不为也。人也孰能得无为哉！</p>
<p>    </p>
<p>庄子妻死，惠子吊之，庄子则方箕踞鼓盆而歌。</p>
<p>惠子曰：​“与人居、长子，老，身死不哭亦足矣，又鼓盆而歌，不亦甚乎！”</p>
<p>庄子曰：​“不然。是其始死也，我独何能无概！然<u>察其始而本无生，非徒无生也，而本无形，非徒无形也，而本无气</u>。杂乎芒芴之间，变而有气，气变而有形，形变而有生，今又变而之死，是相与为春秋冬夏四时行也。<u>人且偃然寝于巨室</u>，而我噭噭(jiào)然随而哭之，自以为不通乎命，故止也。​”</p>
<p>    </p>
<p>支离叔与滑介叔观于冥伯之丘，昆仑之虚，黄帝之所休。俄而柳生其左肘，其意蹶蹶然恶之。</p>
<p>支离叔曰：​“子恶之乎？​”</p>
<p>滑介叔曰：​“亡，予何恶！生者，假借也。假之而生生者，尘垢也。<u>死生为昼夜</u>。且<u>吾与子观化而化及我，我又何恶焉</u>！”</p>
<p>    </p>
<p>庄子之楚，见空髑(dú)髅，髐(xiāo)然有形，撽(qiào)以马捶，因而问之，曰：​“夫子贪生失理，而为此乎？将子有亡国之事，斧钺之诛，而为此乎？将子有不善之行，愧遗父母妻子之丑，而为此乎？将子有冻馁之患，而为此乎？将子之春秋故及此乎？​”</p>
<p>于是语卒，援髑髅，枕而卧。</p>
<p>夜半，髑髅见梦曰：​“子之谈者似辩士。视子所言，皆生人之累也，死则无此矣。子欲闻死之说乎？​”</p>
<p>庄子曰：​“然。​”</p>
<p>髑髅曰：​“死，<u>无君于上，无臣于下；亦无四时之事，从然以天地为春秋</u>，虽南面王乐，不能过也。​”</p>
<p>庄子不信，曰：​“吾使司命复生子形，为子骨肉肌肤，反子父母、妻子、闾里、知识，子欲之乎？​”</p>
<p>髑髅深矉(pín)蹙(cù)頞(è)曰：​“吾安能弃南面王乐而复为人间之劳乎！”</p>
<p>    </p>
<p>颜渊东之齐，孔子有忧色，子贡下席而问曰：​“小子敢问，回东之齐，夫子有忧色，何邪？​”</p>
<p>孔子曰：​“善哉汝问！昔者管子有言，丘甚善之，曰：‘褚(chǔ)小者不可以怀大，绠(gěng)短者不可以汲深。’夫若是者，以为命有所成而形有所适也，夫不可损益。吾恐回与齐侯言尧舜黄帝之道，而重以燧人神农之言。彼将内求于己而不得，不得则惑，人惑则死。</p>
<p>“且女独不闻邪？昔者海鸟止于鲁郊，鲁侯御而觞之于庙，奏《九韶》以为乐，具太牢以为膳。鸟乃眩视忧悲，不敢食一脔(luán)，不敢饮一杯，三日而死。此以己养养鸟也，非以鸟养养鸟也。夫以鸟养养鸟者，宜栖之深林，游之坛陆，浮之江湖，食之鳅䱔(tiáo)，随行列而止，委虵(yí)而处。彼唯人言之恶闻，奚以夫譊譊(náo)为乎！咸池九韶之乐，张之洞庭之野，鸟闻之而飞，兽闻之而走，鱼闻之而下入，人卒闻之，相与还而观之。<u>鱼处水而生，人处水而死。彼必相与异，其好恶故异也</u>。故先圣不一其能，不同其事。名止于实，义设于适，是之谓条达而福持。​”</p>
<p>    </p>
<p>列子行，食于道从，见百岁髑髅，攓(qiān)蓬而指之曰：​“唯予与汝知而未尝死，未尝生也。若果养乎？予果欢乎？​”</p>
<p>    </p>
<p>种有几，得水则为㡭(jì)，得水土之际则为蛙蠙(pín)之衣，生于陵屯则为陵舄(xì)，陵舄得郁栖则为乌足。乌足之根为蛴(qí)螬(cáo)，其叶为胡蝶。胡蝶胥也化而为虫，生于灶下，其状若脱，其名为鸲(qú)掇(duō)。鸲掇千日为鸟，其名为乾余骨。乾余骨之沫为斯弥，斯弥为食醯（xī）。颐辂(lù)生乎食醯，黄生乎九猷(yóu)，瞀(mào)芮生乎腐蠸(quán)。羊奚比乎不箰(sǔn)，久竹生青宁；青宁生程，程生马，马生人，人又反入于机。万物皆出于机，皆入于机。</p>
<p>    </p>
<hr>
<h3 id="达生"><a class="header" href="#达生">达生</a></h3>
<p>达生之情者，不务生之所无以为；达命之情者，不务命之所无奈何。养形必先之以物，物有余而形不养者有之矣；有生必先无离形，形不离而生亡者有之矣。生之来不能却，其去不能止。悲夫！世之人以为养形足以存生；而养形果不足以存生，则世奚足为哉！虽不足为而不可不为者，其为不免矣。</p>
<p>夫欲免为形者，莫如弃世。弃世则无累，无累则正平，正平则与彼更生，更生则几矣。事奚足弃而生奚足遗？<u>弃事则形不劳，遗生则精不亏</u>。夫形全精复，与天为一。<u>天地者，万物之父母也，合则成体，散则成始</u>。形精不亏，是谓能移；精而又精，反以相天。</p>
<p>    </p>
<p>子列子问关尹曰：​“至人潜行不窒，蹈火不热，行乎万物之上而不慄。请问何以至于此？​”</p>
<p>关尹曰：​“是纯气之守也，非知巧、果敢之列。居，予语女。凡有貌象声色者，皆物也。物与物何以相远？夫奚足以至乎先？是形色而已。则物之造乎不形，而止乎无所化，夫得是而穷之者，物焉得而止焉！彼将处乎不淫之度，而藏乎无端之纪，游乎万物之所终始。壹其性，养其气，合其德，以通乎物之所造。夫若是者，其天守全，其神无郤，物奚自入焉！</p>
<p>“<u>夫醉者之坠车，虽疾不死。骨节与人同而犯害与人异，其神全也</u>。乘亦不知也，坠亦不知也。<u>死生惊惧不入乎其胸中，是故迕物而不慴</u>(shè)。彼得全于酒而犹若是，而况得全于天乎？圣人藏于天，故莫之能伤也。​</p>
<p>”复仇者不折镆干，虽有忮心者不怨飘瓦，是以天下平均。故无攻战之乱，无杀戮之刑者，由此道也。不开人之天，而开天之天，开天者德生，开人者贼生。不厌其天，不忽于人，民几乎以其真！”</p>
<p>    </p>
<p>仲尼适楚，出于林中，见痀(ɡōu)偻者承蜩(tiáo)，犹掇(duō)之也。</p>
<p>仲尼曰：​“子巧乎！有道邪？​”</p>
<p>曰：​“我有道也。五六月累丸二而不坠，则失者锱铢；累三而不坠，则失者十一；累五而不坠，犹掇之也。吾处身也，若橛株枸；吾执臂也，若槁木之枝；虽天地之大，万物之多，而唯蜩翼之知。吾不反不侧，不以万物易蜩之翼，何为而不得！”</p>
<p>孔子顾谓弟子曰：​“用志不分，乃凝于神，其痀偻丈人之谓乎！”</p>
<p>    </p>
<p>颜渊问仲尼曰：​“吾尝济乎觞深之渊，津人操舟若神。吾问焉，曰：‘操舟可学邪？’ 曰：‘可。<u>善游者数能。若乃夫没人，则未尝见舟而便操之也</u>。’ 吾问焉而不吾告，敢问何谓也？​”</p>
<p>仲尼曰：​“善游者数能，忘水也。若乃夫没人之未尝见舟而便操之也，彼视渊若陵，视舟之覆犹其车却也。覆却万方陈乎前而不得入其舍，恶往而不暇！<u>以瓦注者巧，以钩注者惮，以黄金注者殙</u>。其巧一也，而有所矜，则重外也。<u>凡外重者内拙</u>。​”</p>
<p>    </p>
<p>田开之见周威公。威公曰：​“吾闻祝肾学生，吾子与祝肾游，亦何闻焉？​”</p>
<p>田开之曰：​“开之操拔篲(huì)以侍门庭，亦何闻于夫子！”</p>
<p>威公曰：​“田子无让，寡人愿闻之。​”</p>
<p>开之曰：​“闻之夫子曰：‘善养生者，若牧羊然，视其后者而鞭之。’”</p>
<p>威公曰：​“何谓也？​”</p>
<p>田开之曰：​“鲁有单豹者，岩居而水饮，不与民共利，行年七十而犹有婴儿之色，不幸遇饿虎，饿虎杀而食之。有张毅者，高门县薄，无不走也，行年四十而有内热之病以死。<u>豹养其内而虎食其外，毅养其外而病攻其内</u>，此二子者，皆不鞭其后者也”​。</p>
<p>    </p>
<p>仲尼曰：​“无入而藏，无出而阳，柴立其中央。三者若得，其名必极。夫畏塗者，十杀一人，则父子兄弟相戒也，必盛卒徒而后敢出焉，不亦知乎！<u>人之所取畏者，衽(rèn)席之上，饮食之间，而不知为之戒者</u>，过也！”</p>
<p>    </p>
<p>祝宗人玄端以临牢䇲，说彘曰：​“汝奚恶死？吾将三月㹖(huàn)汝，十日戒，三日齐，藉白茅，加汝肩尻乎雕俎(zǔ)之上，则汝为之乎？​”</p>
<p>为彘谋，曰不如食以糠糟而错之牢䇲之中，自为谋，则苟生有轩冕之尊，死得于腞(zhuàn)楯(shǔn)之上、聚偻之中则为之。<u>为彘谋则去之，自为谋则取之，所异彘者何也</u>？</p>
<p>    </p>
<p>桓公田，于泽，管仲御，见鬼焉。公抚管仲之手曰：​“仲父何见？​”</p>
<p>对曰：​“臣无所见。​”</p>
<p>公反，诶(ēi)诒(dài)为病，数日不出。</p>
<p>齐士有皇子告敖者曰：​“<u>公则自伤，鬼恶能伤公</u>！夫忿滀(xù)之气，散而不反，则为不足；上而不下，则使人善怒；下而不上，则使人善忘；不上不下，中身当心，则为病。​”</p>
<p>桓公曰：​“然则有鬼乎？​”</p>
<p>曰：​“有。沈有履，灶有髻。户内之烦壤，雷霆处之；东北方之下者，倍阿鲑蠪(lóng)跃之；西北方之下者，则泆阳处之。水有罔象，丘有峷(xīn)，山有夔(kuí)，野有彷徨，泽有委蛇。​”</p>
<p>公曰：​“请问，委蛇之状何如？​”</p>
<p>皇子曰：​“委蛇，其大如毂，其长如辕，紫衣而朱冠。其为物也，恶闻雷车之声，则捧其首而立。见之者殆乎霸。​”</p>
<p>桓公冁(chǎn)然而笑曰；​“此寡人之所见者也。​”</p>
<p>于是正衣冠与之坐，不终日而不知病之去也。</p>
<p>    </p>
<p>纪渻(shěng)子为王养斗鸡。</p>
<p>十日而问：​“鸡可斗已乎？​”</p>
<p>曰：​“未也，方虚㤭而恃气。​”</p>
<p>十日又问，曰：​“未也，犹应向景。​”</p>
<p>十日又问，曰：​“未也，犹疾视而盛气。​”</p>
<p>十日又问，曰：​“几矣，<u>鸡虽有鸣者，已无变矣，望之似木鸡矣</u>，其德全矣。异鸡无敢应，见者反走矣。​”</p>
<p>    </p>
<p>孔子观于吕梁，县水三十仞，流沫四十里，鼋(yuán)鼍(tuó)鱼鳖之所不能游也。见一丈夫游之，以为有苦而欲死也，使弟子并流而拯之。数百步而出，被发行歌而游于塘下。</p>
<p>孔子从而问焉，曰：​“吾以子为鬼，察子则人也。请问，蹈水有道乎？​”</p>
<p>曰：​“亡，吾无道。吾始乎故，长乎性，成乎命。与齐俱入，与汩偕出，从水之道而不为私焉。此吾所以蹈之也。​”</p>
<p>孔子曰：​“何谓始乎故，长乎性，成乎命？​”</p>
<p>曰：​“吾生于陵而安于陵，故也；长于水而安于水，性也；不知吾所以然而然，命也。​”</p>
<p>    </p>
<p>梓庆削木为鐻(jù)，鐻成，见者惊犹鬼神。</p>
<p>鲁侯见而问焉，曰：​“子何术以为焉？​”</p>
<p>对曰：​“臣工人，何术之有！虽然，有一焉。臣将为鐻，未尝敢以耗气也，必齐以静心。齐三曰，而不敢怀庆赏爵禄；齐五日，不敢怀非誉巧拙；齐七日，辄然忘吾有四枝形体也。当是时也，无公朝，其巧专而外骨消；然后入山林，观天性；形躯至矣，然后成见鐻，然后加手焉；不然则已。则以天合天，器之所以疑神者，其由是与！”</p>
<p>    </p>
<p>东野稷以御见庄公，进退中绳，左右旋中规。庄公以为文弗过也，使之钩百而反。</p>
<p>颜阖遇之，入见曰：​“稷之马将败。​”</p>
<p>公密而不应。少焉，果败而反。</p>
<p>公曰：​“子何以知之？​”</p>
<p>曰：​“其马力竭矣。而犹求焉，故曰败。​”</p>
<p>工倕旋而盖规矩，指与物化而不以心稽，故其灵台一而不桎。忘足，屦之适也；忘要，带之适也；<u>忘是非，心之适也</u>；不内变，不外从，事会之适也。始乎适而未尝不适者，忘适之适也。</p>
<p>    </p>
<p>有孙休者，踵门而诧子扁庆子曰：​“休居乡不见谓不修，临难不见谓不勇；然而田原不遇岁，事君不遇世，宾于乡里，逐于州部，则胡罪乎天哉？休恶遇此命也？​”</p>
<p>扁子曰：​“子独不闻夫至人之自行邪？忘其肝胆，遗其耳目，芒然彷徨乎尘垢之外，逍遥乎无事之业，是谓为而不恃，长而不宰。<u>今汝饰知以惊愚，修身以明污，昭昭乎若揭日月而行也</u>。汝得全而形躯，具而九窍，无中道夭于聋盲跛蹇(jiǎn)而比于人数亦幸矣，又何暇乎天之怨哉！子往矣！”</p>
<p>孙子出。扁子入，坐有间，仰天而叹。弟子问曰：​“先生何为叹乎？​”</p>
<p>扁子曰：​“向者休来，吾告之以至人之德，吾恐其惊而遂至于惑也。​”</p>
<p>弟子曰：​“不然。孙子之所言是邪？先生之所言非邪？非固不能惑是。孙子所言非邪？先生所言是邪？彼固惑而来矣，又奚罪焉！”</p>
<p>扁子曰：​“不然。昔者有鸟止于鲁郊，鲁君说之，为具太牢以飨之，奏《九韶》以乐之，鸟乃始忧悲眩视，不敢饮食。此之谓以己养养鸟也。若夫以鸟养养鸟者，宜栖之深林，浮之江湖，食之以委蛇，则安平陆而已矣。今休，款启寡闻之民也，吾告以至人之德，譬之若载鼷(xī)以车马，乐鴳(yàn)以钟鼓也。彼又恶能无惊乎哉！”</p>
<p>    </p>
<hr>
<h3 id="山木"><a class="header" href="#山木">山木</a></h3>
<p>庄子行于山中，见大木，枝叶盛茂，伐木者止其旁而不取也。问其故，曰：​“无所可用。​”</p>
<p>庄子曰：​“此木以不材得终其天年夫！”</p>
<p>出于山，舍于故人之家。故人喜，命竖子杀雁而烹之。竖子请曰：​“其一能鸣，其一不能鸣，请奚杀？​”</p>
<p>主人曰：​“杀不能鸣者。​”</p>
<p>明日，弟子问于庄子曰：​“昨日山中之木，以不材得终其天年；今主人之雁，以不材死；先生将何处？​”</p>
<p>庄子笑曰：​“周将处乎材与不材之间。材与不材之间，似之而非也，故未免乎累。<u>若夫乘道德而浮游则不然。无誉无訾，一龙一蛇，与时俱化，而无肯专为</u>；一上一下，以和为量，浮游乎万物之祖。<u>物物而不物于物</u>，则胡可得而累邪！此神农、黄帝之法则也。若夫万物之情，人伦之传，则不然。合则离，成则毁，廉则挫，尊则议，有为则亏，贤则谋，不肖则欺，胡可得而必乎哉！悲夫！弟子志之，其唯道德之乡乎！”</p>
<p>    </p>
<p>市南宜僚见鲁侯，鲁侯有忧色。市南子曰：​“君有忧色，何也？​”</p>
<p>鲁侯曰：​“吾学先王之道，脩先君之业；吾敬鬼尊贤，亲而行之，无须臾离居；然不免于患，吾是以忧。​”</p>
<p>市南子曰：​“君之除患之术浅矣！夫丰狐文豹，栖于山林，伏于岩穴，静也；夜行昼居，戒也；虽饥渴隐约，犹且胥疏于江湖之上而求食焉，定也；然且不免于罔罗机辟之患。是何罪之有哉？其皮为之灾也。今鲁国独非君之皮邪？吾愿君<u>刳形去皮，洒心去欲</u>，而游于无人之野。南越有邑焉，名为建德之国。其民愚而朴，少私而寡欲；知作而不知藏，与而不求其报；不知义之所适，不知礼之所将；猖狂妄行，乃蹈乎大方；其生可乐，其死可葬。吾愿君去国捐俗，与道相辅而行。​”</p>
<p>君曰：​“彼其道远而险，又有江山，我无舟车，奈何？​”</p>
<p>市南子曰：​“君无形倨，无留居，以为君车。​”</p>
<p>君曰：​“彼其道幽远而无人，吾谁与为邻？吾无粮，我无食，安得而至焉？​”</p>
<p>市南子曰：​“少君之费，寡君之欲，虽无粮而乃足。君其涉于江而浮于海，望之而不见其崖，愈往而不知其所穷。送君者皆自崖而反，君自此远矣！故<u>有人者累，见有于人者忧</u>。故尧非有人，非见有于人也。吾愿去君之累，除君之忧，而独与道游于大莫之国。<u>方舟而济于河，有虚船来触舟，虽有惼心之人不怒</u>。有一人在其上，则呼张歙之；一呼而不闻，再呼而不闻，于是三呼邪，则必以恶声随之。<u>向也不怒而今也怒，向也虚而今也实</u>。<u>人能虚己以游世，其孰能害之</u>！”</p>
<p>    </p>
<p>北宫奢为卫灵公赋敛以为钟，为坛乎郭门之外，三月而成上下之县(xuán)。</p>
<p>王子庆忌见而问焉，曰：​“子何术之设？​”</p>
<p>奢曰：​“一之间，无敢设也。奢闻之，‘既雕既琢，复归于朴。’ 侗乎其无识，傥乎其怠疑；萃乎芒乎，其送往而迎来；来者勿禁，往者勿止；从其强梁，随其曲傅，因其自穷，故朝夕赋敛而毫毛不挫，而况有大塗者乎！”</p>
<p>    </p>
<p>孔子围于陈蔡之间，七日不火食。</p>
<p>大公任往吊之曰：​“子几死乎？​”</p>
<p>曰：​“然”​。</p>
<p>“子恶死乎？”</p>
<p>曰：“然。”</p>
<p>任曰：​“予尝言不死之道。东海有鸟焉，其名曰意怠。其为鸟也，翂翂(fēn)翐翐(zhì)，而似无能；引援而飞，迫胁而栖；进不敢为前，退不敢为后；食不敢先尝，必取其绪。是故其行列不斥，而外人卒不得害，是以免于患。直木先伐，甘井先竭。子其意者饰知以惊愚，修身以明污，昭昭乎如揭日月而行，故不免也。昔吾闻之大成之人曰：‘<u>自伐者无功，功成者堕，名成者亏</u>。’ 孰能<u>去功与名而还与众人！道流而不明居，得行而不名处</u>；纯纯常常，乃比于狂；削迹捐势，不为功名。是故无责于人，人亦无责焉。至人不闻，子何喜哉？”</p>
<p>孔子曰：​“善哉！” 辞其交游，去其弟子，逃于大泽；衣裘褐，食杼栗；入兽不乱群，入鸟不乱行。鸟兽不恶，而况人乎！</p>
<p>    </p>
<p>孔子问子桑雽(hù)曰：​“吾再逐于鲁，伐树于宋，削迹于卫，穷于商周，围于陈蔡之间。吾犯此数患，亲交益疏，徒友益散，何与？​”</p>
<p>子桑雽曰：​“子独不闻假人之亡与？林回弃千金之璧，负赤子而趋。或曰：‘为其布与？赤子之布寡矣；为其累与？赤子之累多矣；弃千金之璧，负赤子而趋，何也？’林回曰：‘彼以利合，此以天属也。’ <u>夫以利合者，迫穷祸患害相弃也；以天属者，迫穷祸患害相收也</u>。夫相收之与相弃亦远矣。且<u>君子之交淡若水，小人之交甘若醴</u>；<u>君子淡以亲，小人甘以绝</u>。彼无故以合者，则无故以离。​”</p>
<p>孔子曰：​“敬闻命矣！” 徐行翔佯而归，绝学捐书，弟子无挹(yì)于前，其爱益加进。</p>
<p>异日，桑雽又曰：​“舜之将死，乃命禹曰：‘汝戒之哉！<u>形莫若缘，情莫若率</u>。缘则不离，率则不劳；不离不劳，则不求文以待形；不求文以待形，固不待物。’”</p>
<p>    </p>
<p>庄子衣大布而补之，正緳(xié)系履而过魏王。魏王曰：​“何先生之惫邪？​”</p>
<p>庄子曰：​“贫也，非惫也。士有道德不能行，惫也；衣弊履穿，贫也，非惫也，此所谓非遭时也。王独不见夫腾猿乎？其得柟(nán)梓豫章也，揽蔓其枝而王长其间，虽羿、蓬蒙不能眄(miǎn)睨(nì)也。及其得柘(zhè)棘枳(zhǐ)枸(jǔ)之间也，危行侧视，振动悼栗；此筋骨非有加急而不柔也，处势不便，未足以逞其能也。今处昏上乱相之间，而欲无惫，奚可得邪？此比干之见剖心征也夫！”</p>
<p>    </p>
<p>孔子穷于陈蔡之间，七日不火食，左据槁木，右击槁枝，而歌猋(biāo)氏之风，有其具而无其数，有其声而无宫角，木声与人声，犁然有当于人之心。</p>
<p>颜回端拱还目而窥之。仲尼恐其广己而造大也，爱己而造哀也，曰：​“回，无受天损易，无受人益难。无始而非卒也，人与天一也。夫今之歌者其谁乎？​”</p>
<p>回曰：​“敢问无受天损易。​”</p>
<p>仲尼曰：​“饥渴寒暑，穷桎不行，天地之行也，运物之泄也，言与之偕逝之谓也。<u>为人臣者，不敢去之。执臣之道犹若是，而况乎所以待天乎</u>！”</p>
<p>“何谓无受人益难？​”</p>
<p>仲尼曰：​“始用四达，爵禄并至而不穷，<u>物之所利，乃非己也</u>，吾命其在外者也。君子不为盗，贤人不为窃。吾若取之，何哉！故曰，鸟莫知于鷾(yì)鸸(ér)，目之所不宜处，不给视，虽落其实，弃之而走。其畏人也，而袭诸人间，社稷存焉尔。​”</p>
<p>“何谓无始而非卒？​”</p>
<p>仲尼曰：​“化其万物而不知其禅之者，焉知其所终？焉知其所始？正而待之而已耳。​”</p>
<p>“何谓人与天一邪？​”</p>
<p>仲尼曰：​“有人，天也；有天，亦天也。人之不能有天，性也，圣人晏然体逝而终矣！”</p>
<p>    </p>
<p>庄周游于雕陵之樊，睹一异鹊自南方来者，翼广七尺，目大运寸，感周之颡，而集于栗林。</p>
<p>庄周曰：​“此何鸟哉，翼殷不逝，目大不睹？​”</p>
<p>蹇裳躩(jué)步，执弹而留之。<u>睹一蝉，方得美荫而忘其身；螳螂执翳(yì)而搏之，见得而忘其形；异鹊从而利之，见利而忘其真</u>。</p>
<p>庄周怵然曰：​“噫！<u>物固相累，二类相召也</u>！” 捐弹而反走，虞人逐而谇(suì)之。</p>
<p>庄周反入，三日不庭。蔺(lìn)且(jū)从而问之：​“夫子何为顷间甚不庭乎？​”</p>
<p>庄周曰：​“吾守形而忘身，<u>观于浊水而迷于清渊</u>。且吾闻诸夫子曰：‘入其俗，从其令。’ 今吾游于雕陵而忘吾身，异鹊感吾颡，游于栗林而忘真，栗林虞人以吾为戮，吾所以不庭也。​”</p>
<p>    </p>
<p>阳子之宋，宿于逆旅。逆旅人有妾二人，其一人美，其一人恶，恶者贵而美者贱。阳子问其故，逆旅小子对曰：​“其美者自美，吾不知其美也；其恶者自恶，吾不知其恶也。​”</p>
<p>阳子曰：​“弟子记之！<u>行贤而去自贤之心</u>，安往而不爱哉！”</p>
<p>    </p>
<hr>
<h3 id="田子方"><a class="header" href="#田子方">田子方</a></h3>
<p>田子方侍坐于魏文侯，数称谿(xī)工。</p>
<p>文侯曰：​“谿工，子之师邪？​”</p>
<p>子方曰：​“非也，无择之里人也；称道数当，故无择称之。​”</p>
<p>文侯曰：​“然则子无师邪？​”</p>
<p>子方曰：​“有。​”</p>
<p>曰：​“子之师谁邪？​”</p>
<p>子方曰：​“东郭顺子。​”</p>
<p>文侯曰：​“然则夫子何故未尝称之？​”</p>
<p>子方曰：​“其为人也真，人貌而天虚，缘而葆真，清而容物。物无道，正容以悟之，使人之意也消。无择何足以称之！”</p>
<p>子方出，文侯傥然终日不言，召前立臣而语之曰：​“远矣，全德之君子！始吾以圣知之言仁义之行为至矣。吾闻子方之师，吾形解而不欲动，口钳而不欲言。吾所学者直土梗耳，夫魏真为我累耳！”</p>
<p>    </p>
<p>温伯雪子适齐，舍于鲁。鲁人有请见之者，温伯雪子曰：​“不可。吾闻中国之君子，明乎礼义而陋于知人心，吾不欲见也。​”</p>
<p>至于齐，反舍于鲁，是人也又请见。温伯雪子曰：​“往也蕲见我，今也又蕲见我，是必有以振我也。​”</p>
<p>出而见客，入而叹。明日见客，又入而叹。其仆曰：​“每见之客也，必入而叹，何耶？​”</p>
<p>曰：​“吾固告子矣：‘中国之民，明乎礼义而陋乎知人心。’ 昔之见我者，进退一成规一成矩，从容一若龙一若虎，其谏我也似子，其道我也似父，是以叹也。​”</p>
<p>仲尼见之而不言。子路曰：​“吾子欲见温伯雪子久矣，见之而不言，何邪？​”</p>
<p>仲尼曰：​“若夫人者，目击而道存矣，亦不可以容声矣。​”</p>
<p>    </p>
<p>颜渊问于仲尼曰：​“夫子步亦步，夫子趋亦趋，夫子驰亦驰；夫子奔逸绝尘，而回瞠若乎后矣！”</p>
<p>仲尼曰：​“回，何谓邪？​”</p>
<p>曰：​“夫子步，亦步也；夫子言，亦言也；夫子趋，亦趋也；夫子辩，亦辩也；夫子驰，亦驰也；夫子言道，回亦言道也；及奔逸绝尘而回瞠若乎后者，夫子不言而信，不比而周，无器而民滔乎前，而不知所以然而已矣。​”</p>
<p>仲尼曰：​“恶！可不察与！夫<u>哀莫大于心死，而人死亦次之</u>。日出东方而入于西极，万物莫不比方，有首有趾者，待是而后成功，是出则存，是入则亡。万物亦然，<u>有待也而死，有待也而生</u>。吾一受其成形，而不化以待尽，郊物而动，日夜无隙，而不知其所终；薰然其成形。知命不能规乎其前，丘以是日徂(cú)。</p>
<p>“吾终身与汝交一臂而失之，可不哀与！女殆著乎吾所以著也。彼已尽矣，而女求之以为有，是求马于唐肆也。吾服女也甚忘，女服吾也亦甚忘。虽然，女奚患焉！虽忘乎故吾，吾有不忘者存。​”</p>
<p>    </p>
<p>孔子见老聃，老聃新沐，方将被发而干，慹(zhé)然似非人。孔子便而待之，少焉见，曰：​“丘也眩与，其信然与？向者先生形体掘若槁木，似遗物离人而立于独也。​”</p>
<p>老聃曰：​“吾游心于物之初。​”</p>
<p>孔子曰：​“何谓邪？​”</p>
<p>曰：​“心困焉而不能知，口辟焉而不能言，尝为汝议乎其将。至阴肃肃，至阳赫赫；肃肃出乎天，赫赫发乎地；两者交通成和而物生焉，或为之纪而莫见其形。消息满虚，一晦一明，日改月化，日有所为，而莫见其功。生有所乎萌，死有所乎归，始终相反乎无端而莫知乎其所穷。非是也，且孰为之宗！”</p>
<p>孔子曰：​“请问游是。​”</p>
<p>老聃曰：​“夫得是，至美至乐也，得至美而游乎至乐，谓之至人。​”</p>
<p>孔子曰：​“愿闻其方。​”</p>
<p>曰：​“草食之兽不疾易薮(sǒu)，水生之虫不疾易水，<u>行小变而不失其大常也</u>，<u>喜怒哀乐不入于胸次</u>。夫天下也者，万物之所一也。<u>得其所一而同焉，则四支百体将为尘垢，而死生终始将为昼夜而莫之能滑</u>，而况得丧祸福之所介乎！弃隶者若弃泥塗，知身贵于隶也，贵在于我而不失于变。且<u>万化而未始有极也，夫孰足以患心</u>！已为道者解乎此。​”</p>
<p>孔子曰：​“夫子德配天地，而犹假至言以修心，古之君子，孰能脱焉？”</p>
<p>老聃曰：​“不然。夫水之于汋(zhuó)也，无为而才自然矣。至人之于德也，不修而物不能离焉，若天之自高，地之自厚，日月之自明，夫何脩焉！”</p>
<p>孔子出，以告颜回曰：​“丘之于道也，其犹醯(xī)鸡与！微夫子之发吾覆也，吾不知天地之大全也。​”</p>
<p>    </p>
<p>庄子见鲁哀公。哀公曰：​“鲁多儒士，少为先生方者。​”</p>
<p>庄子曰：​“鲁少儒。”</p>
<p>哀公曰：​“举鲁国而儒服，何谓少乎？​”</p>
<p>庄子曰：​“周闻之，儒者冠圜(huán)冠者，知天时；履句屦(jù)者，知地形；缓佩玦(jué)者，事至而断。君子有其道者，未必为其服也；为其服者；未必知其道也。公固以为不然，何不号于国中曰：‘无此道而为此服者，其罪死！’”</p>
<p>于是哀公号之五日，而鲁国无敢儒服者，独有一丈夫儒服而立乎公门。公即召而问以国事，千转万变而不穷。</p>
<p>庄子曰：​“以鲁国而儒者一人耳，可谓多乎？​”</p>
<p>    </p>
<p><u>百里奚爵禄不入于心，故饭牛而牛肥</u>，使秦穆公忘其贱，与之政也。<u>有虞氏死生不入于心，故足以动人</u>。</p>
<p>    </p>
<p>宋元君将画图，众史皆至，受揖而立；舐笔和墨，在外者半。有一史后至者，儃儃(tǎn)然不趋，受揖不立，因之舍。公使人视之，则解衣槃礴(bó)臝(luǒ)。君曰：​“可矣，是真画者也。​”</p>
<p>    </p>
<p>文王观于臧，见一丈人钓，而其钓莫钓；非持其钓有钓者也，常钓也。</p>
<p>文王欲举而授之政，而恐大臣父兄之弗安也；欲终而释之，而不忍百姓之无天也。于是旦而属之大夫曰：​“昔者，寡人梦见良人，黑色而髯(rán)，乘驳马而偏朱蹄，号曰：‘寓而政于臧丈人，庶几乎民有瘳(chōu)乎！’”</p>
<p>诸大夫蹴然曰：​“先君王也。​”</p>
<p>文王曰：​“然则卜之。​”</p>
<p>诸大夫曰：​“先君之命，王其无它，又何卜焉！”</p>
<p>遂迎臧丈人而授之政。典法无出，偏令无出。三年，文王观于国，则列士坏植散群，长官者不成德，螤(zhōnɡ)斛(hú)不敢入于四竟。</p>
<p>列士坏植散群，则尚同也；长官者不成德，则同务也；螤斛不敢入于四竟，则诸侯无二心也。</p>
<p>文王于是焉以为大师，北面而问曰：​“政可以及天下乎？​”</p>
<p>臧丈人昧然而不应，泛然而辞，朝令而夜遁，终身无闻。</p>
<p>颜渊问于仲尼曰：​“文王其犹未邪？又何以梦为乎？​”</p>
<p>仲尼曰：​“默，汝无言！夫文王尽之也，而又何论刺焉！彼直以循斯须也。​”</p>
<p>    </p>
<p>列御寇为伯昏无人射，引之盈贯，措杯水其肘上，发之，适矢复沓，方矢复寓。当是时，犹象人也。</p>
<p>伯昏无人曰：​“是射之射，非不射之射也。尝与汝登高山，履危石，临百仞之渊，若能射乎？​”</p>
<p>于是无人遂登高山，履危石，临百仞之渊，背逡巡，足二分垂在外，揖御寇而进之。御寇伏地，汗流至踵。</p>
<p>伯昏无人曰：​“<u>夫至人者，上窥青天，下潜黄泉，挥斥八极，神气不变</u>。今汝怵然有恂目之志，尔于中也殆矣夫！”</p>
<p>    </p>
<p>肩吾问于孙叔敖曰：​“子三为令尹而不荣华，三去之而无忧色。吾始也疑子，今视子之鼻间栩栩然，子之用心独奈何？​”</p>
<p>孙叔敖曰：​“吾何以过人哉！吾以其来不可却也，其去不可止也，<u>吾以为得失之非我也，而无忧色而已矣</u>。我何以过人哉！且不知其在彼乎，其在我乎？其在彼邪？亡乎我；在我邪？亡乎彼。方将踌躇，方将四顾，何暇至乎人贵人贱哉！”</p>
<p>仲尼闻之曰：​“古之真人，知者不得说，美人不得滥，盗人不得劫，伏戏黄帝不得友。<u>死生亦大矣，而无变乎己，况爵禄乎</u>！若然者，其神经乎大山而无介，入乎渊泉而不濡，处卑细而不惫，充满天地，即以与人，己愈有。”</p>
<p>    </p>
<p>楚王与凡君坐，少焉，楚王左右曰凡亡者三。凡君曰：​“凡之亡也，不足以丧吾存。夫凡之亡不足以丧吾存，则楚之存不足以存存。由是观之，则凡未始亡而楚未始存也。​”</p>
<p>    </p>
<hr>
<h3 id="知北游"><a class="header" href="#知北游">知北游</a></h3>
<p>知北游于玄水之上，登隐弅(fén)之丘而适遭无为谓焉。知谓无为谓曰：​“予欲有问乎若：何思何虑则知道？何处何服则安道？何从何道则得道？” 三问而无为谓不答也。非不答，不知答也。</p>
<p>知不得问，反于白水之南，登狐阕之上，而睹狂屈焉。知以之言也问乎狂屈。狂屈曰：​“唉！予知之，将语若。” 中欲言而忘其所欲言。</p>
<p>知不得问，反于帝宫，见黄帝而问焉。黄帝曰：​“<u>无思无虑始知道，无处无服始安道，无从无道始得道</u>。”</p>
<p>知问黄帝曰：​“我与若知之，彼与彼不知也，其孰是邪？”</p>
<p>黄帝曰：​“彼无为谓真是也，狂屈似之；我与汝终不近也。夫<u>知者不言，言者不知</u>，故圣人行不言之教。道不可致，德不可至。仁可为也，义可亏也，礼相伪也。故曰：‘失道而后德，失德而后仁，失仁而后义，失义而后礼。礼者，道之华而乱之首也。’ 故曰：‘为道者日损，损之又损之以至于无为，无为而无不为也。’ 今已为物也，欲复归根，不亦难乎！其易也，其唯大人乎！</p>
<p>“生也死之徒，死也生之始，孰知其纪！人之生，气之聚也；聚则为生，散则为死。若死生为徒，吾又何患！故万物一也，是其所美者为神奇，其所恶者为臭腐；<u>臭腐复化为神奇，神奇复化为臭腐</u>。故曰：‘通天下一气耳。’ 圣人故贵一。​”</p>
<p>知谓黄帝曰：​“吾问无为谓，无为谓不应我，非不我应，不知应我也。吾问狂屈，狂屈中欲告我而不我告，非不我告，中欲告而忘之也。今予问乎若，若知之，奚故不近？​”</p>
<p>黄帝曰：​“彼其真是也，以其不知也；此其似之也，以其忘之也；予与若终不近也，以其知之也。​”</p>
<p>狂屈闻之，以黄帝为知言。</p>
<p>    </p>
<p><u>天地有大美而不言，四时有明法而不议，万物有成理而不说</u>。圣人者，原天地之美而达万物之理，是故至人无为，大圣不作，观于天地之谓也。</p>
<p>合彼神明至精，与彼百化，物已死生方圆，莫知其根也，扁然而万物自古以固存。六合为巨，未离其内；秋豪为小，待之成体。天下莫不沉浮，终身不故；阴阳四时运行，各得其序。惛然若亡而存，油然不形而神，万物畜而不知。此之谓本根，可以观于天矣。</p>
<p>    </p>
<p>啮缺问道乎被衣，被衣曰：​“若<u>正汝形，一汝视，天和将至；摄汝知，一汝度，神将来舍</u>。德将为汝美，道将为汝居，汝瞳焉如新生之犊而无求其故！</p>
<p>”言未卒，啮缺睡寐。被衣大说，行歌而去之，曰：​“<u>形若槁骸，心若死灰，真其实知</u>，不以故自持，媒媒晦晦，无心而不可与谋。彼何人哉！”</p>
<p>    </p>
<p>舜问乎丞曰：​“道可得而有乎？”</p>
<p>曰：​“汝<u>身非汝有</u>也，汝何得有夫道？​”</p>
<p>舜曰：​“吾身非吾有也，孰有之哉？​”</p>
<p>曰：​“<u>是天地之委形也；生非汝有，是天地之委和也；性命非汝有，是天地之委顺也</u>；子孙非汝有，是天地之委蜕也。故<u>行不知所往，处不知所持，食不知所味</u>。天地之强阳气也，又胡可得而有邪！”</p>
<p>    </p>
<p>孔子问于老聃曰：​“今日晏闲，敢问至道。​”</p>
<p>老聃曰：​“汝齐戒，疏瀹(yuè)而心，澡雪而精神，掊击而知！夫道，窅(yǎo)然难言哉！将为汝言其崖略。</p>
<p>“夫昭昭生于冥冥，有伦生于无形，精神生于道，形本生于精，而万物以形相生，故九窍者胎生，八窍者卵生。其来无迹，其往无崖，无门无房，四达之皇皇也。邀于此者，四肢强，思虑恂达，耳目聪明，<u>其用心不劳，其应物无方</u>。天不得不高，地不得不广，日月不得不行，万物不得不昌，此其道与！</p>
<p>“且夫<u>博之不必知，辩之不必慧，圣人以断之矣</u>。若夫益之而不加益，损之而不加损者，圣人之所保也。渊渊乎其若海，魏魏乎其若山，终则复始也，运量万物而不匮。则君子之道，彼其外与！万物皆往资焉而不匮，此其道与！</p>
<p>“中国有人焉，非阴非阳，处于天地之间，直且为人，将反于宗。自本观之，生者，喑(yīn)醷(yì)物也。虽有寿夭，相去几何？须臾之说也。奚足以为尧桀之是非！果蓏有理，人伦虽难，所以相齿。圣人遭之而不违，过之而不守。调而应之，德也；偶而应之，道也；帝之所兴，王之所起也。</p>
<p>“<u>人生天地之间，若白驹之过郤，忽然而已</u>。注然勃然，莫不出焉；油然漻然，莫不入焉。<u>已化而生，又化而死</u>，生物哀之，人类悲之。解其天弢(tāo)，堕其天袠(zhì)，纷乎宛乎，魂魄将往，乃身从之，乃大归乎！不形之形，形之不形，是人之所同知也，非将至之所务也，此众人之所同论也。彼至则不论，论则不至。明见无值，辩不若默。道不可闻，闻不若塞。此之谓大得。​”</p>
<p>    </p>
<p>东郭子问于庄子曰：​“所谓道，恶乎在？​”</p>
<p>庄子曰：​“无所不在。”</p>
<p>东郭子曰：​“期而后可。”</p>
<p>庄子曰：​“在蝼蚁。​”</p>
<p>曰：​“何其下邪？”</p>
<p>曰：​“在稊(tí)稗(bài)。​”</p>
<p>曰：​“何其愈下邪？”</p>
<p>曰：​“在瓦甓(pì)。”</p>
<p>曰：​“何其愈甚邪？”</p>
<p>曰：​“在屎溺。”</p>
<p>东郭子不应。庄子曰：​“夫子之问也，固不及质。正获之问于监市履豨也，每下愈况。汝唯莫必，无乎逃物。至道若是，大言亦然。周、遍、咸三者，异名同实，其指一也。</p>
<p>“尝相与游乎无何有之宫，同合而论，无所终穷乎！尝相与无为乎！澹(dàn)而静乎！漠而清乎！调而闲乎！寥已吾志，无往焉而不知其所至，去而来而不知其所止，吾已往来焉而不知其所终；彷徨乎冯(píng)闳(hóng)，大知入焉而不知其所穷。<u>物物者与物无际，而物有际者，所谓物际者也</u>；不际之际，际之不际者也。谓盈虚衰杀，彼为盈虚非盈虚，彼为衰杀非衰杀，彼为本末非本末，彼为积散非积散也。​”</p>
<p>    </p>
<p>妸(ē)荷甘与神农同学于老龙吉。神农隐几阖户昼瞑，妸荷甘日中奓(zhà)户而入曰：​“老龙死矣！”</p>
<p>神农拥杖而起，嚗然放杖而笑，曰：​“天知予僻陋慢訑(dàn)，故弃予而死。已矣！夫子无所发予之狂言而死矣夫！”</p>
<p>弇(yǎn)堈(gāng)吊闻之曰：​“夫体道者，天下之君子所系焉。今于道，秋豪之端万分未得处一焉，而犹知藏其狂言而死，又况夫体道者乎！视之无形，听之无声，于人之论者，谓之冥冥，所以论道，而非道也。​”</p>
<p>于是泰清问乎无穷曰：​“子知道乎？​”</p>
<p>无穷曰：​“吾不知。​”</p>
<p>又问乎无为。无为曰：​“吾知道。​”</p>
<p>曰：​“子之知道，亦有数乎？​”</p>
<p>曰：​“有。​”</p>
<p>曰：​“其数若何？​”</p>
<p>无为曰：​“吾知道之可以贵，可以贱，可以约，可以散，此吾所以知道之数也。​”</p>
<p>泰清以之言也问乎无始曰：​“若是，则无穷之弗知与无为之知，孰是而孰非乎？​”</p>
<p>无始曰：​“不知深矣，知之浅矣；弗知内矣，知之外矣。​”</p>
<p>于是泰清中而叹曰：​“弗知乃知乎！知乃不知乎！孰知不知之知？​”</p>
<p>无始曰：​“道不可闻，闻而非也；道不可见，见而非也；道不可言，言而非也。知形形之不形乎！道不当名。​”</p>
<p>无始曰：​“有问道而应之者，不知道也。虽问道者，亦未闻道。道无问，问无应。无问问之，是问穷也；无应应之，是无内也。以无内待问穷，若是者，外不观乎宇宙，内不知乎大初，是以不过乎昆仑，不游乎太虚”​。</p>
<p>    </p>
<p>光曜问乎无有曰：​“夫子有乎？其无有乎？​”</p>
<p>无有弗应也。光曜不得问，而孰视其状貌，窅然空然，终日视之而不见，听之而不闻，搏之而不得也。​”</p>
<p>光曜曰：​“至矣！其孰能至此乎！予能有无矣，而未能无无也；及为无有矣，何从至此哉！”</p>
<p>    </p>
<p>大马之捶钩者，年八十矣，而不失豪芒。大马曰：​“子巧与，有道与？​”</p>
<p>曰：​“臣有守也。臣之年二十而好捶钩，于物无视也，非钩无察也。是用之者，假不用者也以长得其用，而况乎无不用者乎！物孰不资焉！</p>
<p>    </p>
<p>冉求问于仲尼曰：​“未有天地可知邪？​”</p>
<p>仲尼曰：​“可。古犹今也。​”</p>
<p>冉求失问而退，明日复见，曰：​“昔者吾问：‘未有天地可知乎？’夫子曰：‘可。古犹今也。’昔日吾昭然，今日吾昧然，敢问何谓也？​”</p>
<p>仲尼曰：​“昔之昭然也，神者先受之；今之昧然也，且又为不神者求邪！无古无今，无始无终。未有子孙而有子孙，可乎？​”</p>
<p>冉求未对。仲尼曰：​“已矣，未应矣！不以生生死，不以死死生。死生有待邪？皆有所一体。有先天地生者物邪？物物者非物。物出不得先物也，犹其有物也。无已。圣人之爱人也，终无已者，亦乃取于是者也”</p>
<p>    </p>
<p>颜渊问乎仲尼曰：​“回尝闻诸夫子曰：‘无有所将，无有所迎。’回敢问其游。​”</p>
<p>仲尼曰：​“古之人，外化而内不化；今之人，内化而外不化。与物化者，一不化者也。安化安不化，安与之相靡，必与之莫多。狶韦氏之囿，黄帝之圃，有虞氏之宫，汤武之室。君子之人，若儒墨者师，故以是非相䪢(jī)也，而况今之人乎！<u>圣人处物不伤物。不伤物者，物亦不能伤也</u>。唯无所伤者，为能与人相将迎。山林与！皋壤与！使我欣欣然而乐与！乐未毕也，哀又继之。哀乐之来，吾不能御，其去弗能止。悲夫，世人直为物逆旅耳！夫知遇而不知所不遇，能能而不能所不能。无知无能者，固人之所不免也。夫务免乎人之所不免者，岂不亦悲哉！<u>至言去言，至为去为</u>。齐知之所知，则浅矣。​”</p>
<p>    </p>
<hr>
<h2 id="杂篇"><a class="header" href="#杂篇">杂篇</a></h2>
<h3 id="庚桑楚"><a class="header" href="#庚桑楚">庚桑楚</a></h3>
<p>老聃之役，有庚桑楚者，偏得老聃之道，以北居畏垒之山，其臣之画然知者去之，其妾之挈然仁者远之；拥肿之与居，鞅掌之为使。居三年，畏垒大壤。畏垒之民相与言曰：​“庚桑子之始来，吾洒然异之。今吾日计之而不足，岁计之而有余。庶几其圣人乎！子胡不相与尸而祝之，社而稷之乎？​”</p>
<p>庚桑子闻之，南面而不释然。弟子异之。庚桑子曰：​“弟子何异于予？夫春气发而百草生，正得秋而万宝成。夫春与秋，岂无得而然哉？天道已行矣。吾闻至人，尸居环堵之室，而百姓猖狂不知所如往。今以畏垒之细民，而窃窃焉欲俎(zǔ)豆予于贤人之间，我其杓(biāo)之人邪！吾是以不释于老聃之言。​”</p>
<p>弟子曰：​“不然。夫寻常之沟，巨鱼无所还其体，而鲵鳅为之制；步仞之丘陵，巨兽无所隐其躯，而㜸(niè)狐为之祥。且夫尊贤授能，先善与利，自古尧舜以然，而况畏垒之民乎！夫子亦听矣！”</p>
<p>庚桑子曰：​“小子来！夫函车之兽，介而离山，则不免于网罟之患；吞舟之鱼，砀(dàng)而失水，则蚁能苦之。故鸟兽不厌高，鱼鳖不厌深。夫全其形生之人，藏其身也，不厌深眇而已矣。且夫二子者，又何足以称扬哉！是其于辩也，将妄凿垣墙而殖蓬蒿也。<u>简发而栉(zhì)，数米而炊，窃窃乎又何足以济世哉</u>！<u>举贤则民相轧，任知则民相盗</u>。<u>之数物者，不足以厚民</u>。<u>民之于利甚勤，子有杀父，臣有杀君，正昼为盗，日中穴阫(péi)</u>。吾语女，大乱之本，必生于尧舜之间，其末存乎千世之后。<u>千世之后，其必有人与人相食者也</u>！”</p>
<p>    </p>
<p>南荣趎(chú)蹴然正坐曰：​“若趎之年者已长矣，将恶乎托业以及此言邪？​”</p>
<p>庚桑子曰：​“<u>全汝形，抱汝生，无使汝思虑营营</u>。若此三年，则可以及此言矣。​”</p>
<p>南荣趎曰：​“目之与形，吾不知其异也，而盲者不能自见；耳之与形，吾不知其异也，而聋者不能自闻；心之与形，吾不知其异也，而狂者不能自得。形之与形亦辟矣，而物或间之邪，欲相求而不能相得？今谓趎曰：‘全汝形，抱汝生，勿使汝思虑营营。’ 趎勉闻道达耳矣！”</p>
<p>庚桑子曰：​“辞尽矣。曰奔蜂不能化藿(huò)蠋(zhú)，越鸡不能伏鹄卵，鲁鸡固能矣。鸡之与鸡，其德非不同也，有能与不能者，其才固有巨小也。今吾才小，不足以化子。子胡不南见老子！”</p>
<p>    </p>
<p>南荣趎赢粮，七日七夜至老子之所。</p>
<p>老子曰：​“子自楚之所来乎？​”</p>
<p>南荣趎曰：​“唯。​”</p>
<p>老子曰：​“子何与人偕来之众也？​”</p>
<p>南荣趎惧然顾其后。老子曰：​“子不知吾所谓乎？​”</p>
<p>南荣趎俯而惭，仰而叹曰：​“今者吾忘吾答，因失吾问。​”</p>
<p>老子曰：​“何谓也？​”</p>
<p>南荣趎曰：​“不知乎，人谓我朱愚；知乎，反愁我躯。不仁，则害人；仁，则反愁我身。不义，则伤彼；义，则反愁我己。我安逃此而可？此三言者，趎之所患也。愿因楚而问之。​”</p>
<p>老子曰：​“向吾见若眉睫之间，吾因以得汝矣。今汝又言，而信之。若规规然若丧父母。揭竿而求诸海也。女亡人哉！惘惘(wǎnɡ)乎！汝欲反汝情性而无由入，可怜哉！”</p>
<p>    </p>
<p>南荣趎请入就舍，召其所好，去其所恶。十日自愁，复见老子。</p>
<p>老子曰：​“汝自洒濯(zhuó)，熟哉郁郁乎！然而其中津津乎犹有恶也。夫外韄(huò)者不可繁而捉，将内揵(jiàn)；内韄者不可缪而捉，将外揵；外内韄者，道德不能持，而况放道而行者乎！”</p>
<p>南荣趎曰：​“里人有病，里人问之，病者能言其病、然其病，病者犹未病也。若趎之闻大道，譬犹饮药以加病也，趎愿闻卫生之经而已矣。​”</p>
<p>老子曰：​“<u>卫生之经，能抱一乎？能勿失乎？能无卜筮而知吉凶乎？能止乎？能已乎？能舍诸人而求诸已乎？能翛(xiāo)然乎？能侗然乎？能儿子乎</u>？<u>儿子终日嗥而嗌(ài)不嗄(shà)，和之至也</u>；终日握而手不掜(yì)，共其德也；终日视而目不瞚(shùn)，偏不在外也。<u>行不知所之，居不知所为</u>，与物委蛇，而同其波。是卫生之经已。​”</p>
<p>南荣趎曰：​“然则是至人之德已乎？​”</p>
<p>曰：​“非也。是乃所谓冰解冻释者，能乎？夫至人者，相与交食乎地，而交乐乎天，<u>不以人物利害相撄，不相与为怪，不相与为谋，不相与为事</u>，翛然而往，侗然而来。是谓卫生之经已。​”</p>
<p>曰：​“然则是至乎？​”</p>
<p>曰：​“未也。吾固告汝曰：能儿子乎？儿子<u>动不知所为，行不知所之，身若槁木之枝，而心若死灰</u>。若是者，祸亦不至，福亦不来。祸福无有，恶有人灾也！”</p>
<p>    </p>
<p>宇泰定者，发乎天光。发乎天光者，人见其人，物见其物。人有修者，乃今有恒；有恒者，人舍之，天助之。人之所舍，谓之天民；天之所助，谓之天子。</p>
<p><u>学者，学其所不能学也</u>；行者，行其所不能行也；辩者，辩其所不能辩也。<u>知止乎其所不能知，至矣</u>；若有不即是者，天钧败之。</p>
<p><u>备物以将形，藏不虞以生心，敬中以达彼，若是而万恶至者，皆天也，而非人也，不足以滑(ɡǔ)成，不可内于灵台</u>。灵台者，有持而不知其所持，而不可持者也。</p>
<p>不见其诚己而发，每发而不当；业入而不舍，每更为失。为不善乎显明之中者，人得而诛之；为不善乎幽间之中者，鬼得而诛之。明乎人，明乎鬼者，然后能独行。</p>
<p>券内者，行乎无名；券外者，志乎期费。行乎无名者，唯庸有光；志乎期费者，唯贾(ɡǔ)人也，人见其跂，犹之魁然。</p>
<p>与物穷者，物入焉；与物且者，其身之不能容，焉能容人！不能容人者无亲，无亲者尽人。</p>
<p><u>兵莫憯(cǎn)于志，莫邪为下</u>；<u>寇莫大于阴阳，无所逃于天地之间。非阴阳贼之，心则使之也</u>。</p>
<p>    </p>
<p>道通，其分也成也，其成也毁也。所恶乎分者，其分也以备；所以恶乎备者，其有以备。故出而不反，见其鬼；出而得，是谓得死。灭而有实，鬼之一也。</p>
<p><u>以有形者象无形者而定矣</u>。</p>
<p>出无本，入无窍。有实而无乎处，有长而无乎本剽，有所出而无窍者有实。有实而无乎处者，宇也。有长而无本剽者，宙也。有乎生，有乎死，有乎出，有乎入。入出而无见其形，是谓天门。天门者，无有也，万物出乎无有，有不能以有为有，必出乎无有，而无有一无有。圣人藏乎是。</p>
<p>    </p>
<p>古之人，其知有所至矣。恶乎至？有以为未始有物者，至矣，尽矣，弗可以加矣。其次以为有物矣，将以生为丧也，以死为反也，是以分已。其次曰始无有，既而有生，生俄而死；以无有为首，以生为体，以死为尻；孰知有无死生之一守者，吾与之为友。是三者虽异，公族也；昭景也，著戴也，甲氏也，著封也，非一也。</p>
<p>有生，黬(àn)也，披然，曰移是。尝言移是，非所言也。虽然，不可知者也。腊者之有膍(pí)胲(hǎi)，可散而不可散也。观室者周于寝庙，又适其偃焉，为是举移是。</p>
<p>请尝言移是。是以生为本，以知为师。因以乘是非，果有名实；因以己为质，使人以为己节，因以死偿节。若然者，以用为知，以不用为愚，以彻为名，以穷为辱，移是，今之人也，是蜩与学鸠同于同也。</p>
<p>    </p>
<p>蹍市人之足，则辞以放骜，兄则以妪，大亲则已矣。故曰，至礼有不人，至义不物，<u>至知不谋，至仁无亲</u>，至信辟金。</p>
<p>    </p>
<p>彻志之勃，解心之谬，去德之累，达道之塞。贵富显严名利六者，勃志也。容动色理气意六者，谬心也。恶欲喜怒哀乐六者，累德也。去就取与知能六者，塞道也。此四六者，不荡胸中则正，正则静，静则明，明则虚，虚则无为而无不为也。道者，德之钦也；生者，德之光也；性者，生之质也。性之动，谓之为；为之伪，谓之失。知者，接也；知者，谟也；知者之所不知，犹睨也。动以不得已之谓德，动无非我之谓治，名相反而实相顺也。</p>
<p>    </p>
<hr>
<h3 id="徐无鬼"><a class="header" href="#徐无鬼">徐无鬼</a></h3>
<p>徐无鬼因女商见魏武侯，武侯劳之曰：​“先生病矣！苦于山林之劳，故乃肯见于寡人。​”</p>
<p>徐无鬼曰：​“我则劳于君，君有何劳于我！君将盈耆欲，长好恶，则性命之情病矣；君将黜耆(shì)欲，掔(qiān)好恶，则耳目病矣。我将劳君，君有何劳于我！” 武侯超然不对。</p>
<p>少焉，徐无鬼曰：​“尝语君，吾相狗也。下之质，执饱而止，是狸德也；中之质，若视日；<u>上之质，若亡其一</u>。吾相狗，又不若吾相马也。吾相马，直者中绳，曲者中钩，方者中矩，圆者中规，是国马也，而未若天下马也。天下马有成材，若恤若失，若丧其一。若是者，超轶绝尘，不知其所。​” 武候大说而笑。</p>
<p>徐无鬼出，女商曰：​“先生独何以说吾君乎？吾所以说吾君者，横说之则以《诗》​《书》​《礼》​《乐》​，从说之则以《金板》​《六韬》。奉事而大有功者不可为数，而吾君未尝启齿。今先生何以说吾君，使吾君说若此乎？”</p>
<p>徐无鬼曰：​“吾直告之吾相狗马耳。​”</p>
<p>女商曰：​“若是乎？”</p>
<p>曰：​“子不闻夫越之流人乎？去国数日，见其所知而喜；去国旬月，见所尝见于国中者喜；及期年也，见似人者而喜矣；不亦去人滋久，思人滋深乎？夫逃虚空者，藜(lí)藋(diào)柱乎鼪(shēnɡ)鼬(yòu)之径，踉位其空，闻人足音跫(qiónɡ)然而喜矣，又况乎昆弟亲戚之謦(qǐnɡ)欬(kài)其侧者乎！久矣夫，莫以真人之言謦欬吾君之侧乎！”</p>
<p>    </p>
<p>徐无鬼见武侯，武侯曰：​“先生居山林，食芧(xù)栗，厌葱韭，以宾寡人，久矣。夫今老邪？其欲干酒肉之味邪？其寡人亦有社稷之福邪？”</p>
<p>徐无鬼曰：​“无鬼生于贫贱，未尝敢饮食君之酒肉，将来劳君也。​”</p>
<p>君曰：​“何哉，奚劳寡人？​”</p>
<p>曰：​“劳君之神与形。​”</p>
<p>武侯曰：​“何谓邪？​”</p>
<p>徐无鬼曰：​“天地之养也一，登高不可以为长，居下不可以为短。<u>君独为万乘之主，以苦一国之民，以养耳目鼻口，夫神者不自许也</u>。夫神者，好和而恶奸。夫奸，病也，故劳之。唯君所病之，何也？​”</p>
<p>武侯曰：​“欲见先生久矣。吾欲爱民而为义偃兵，其可乎？​”</p>
<p>徐无鬼曰：​“不可。爱民，害民之始也；为义偃兵，造兵之本也。君自此为之，则殆不成。凡成美，恶器也；君虽为仁义，几且伪哉！形固造形，成固有伐，变固外战。君亦必无盛鹤列于丽谯(qiáo)之间，无徒骥于锱坛之宫，无藏逆于得，无以巧胜人，无以谋胜人，无以战胜人。夫杀人之士民，兼人之土地，以养吾私与吾神者，其战不知孰善？胜之恶乎在？君若勿已矣，修胸中之诚，以应天地之情而勿撄。夫民死已脱矣，君将恶乎用夫偃兵哉！”</p>
<p>    </p>
<p>黄帝将见大隗(wěi)乎具茨之山，方明为御，昌寓骖(cān)乘，张若、謵(xí)朋前马，昆阍(hūn)、滑稽后车；至于襄城之野，七圣皆迷，无所问涂。</p>
<p>适遇牧马童子，问涂焉，曰：​“若知具茨之山乎？​”</p>
<p>曰：​“然。”</p>
<p>“若知大隗之所存乎？​”</p>
<p>曰：​“然。​”</p>
<p>黄帝曰：​“异哉小童！非徒知具茨之山，又知大隗之所存。请问为天下。​”</p>
<p>小童曰：​“夫为天下者，亦若此而已矣，又奚事焉！予少而自游于六合之内，予适有瞀(mào)病，有长者教予曰：‘若乘日之车而游于襄城之野。’ 今予病少痊，予又且复游于六合之外。夫为天下亦若此而已。予又奚事焉！”</p>
<p>黄帝曰：​“夫为天下者，则诚非吾子之事。虽然，请问为天下。​” 小童辞。</p>
<p>黄帝又问。小童曰：​“夫为天下者，亦奚以异乎牧马者哉？亦去其害马者而已矣！”</p>
<p>黄帝再拜稽首，称天师而退。</p>
<p>    </p>
<p>知士无思虑之变则不乐，辩士无谈说之序则不乐，察士无凌谇(suì)之事则不乐，<u>皆囿于物</u>者也。</p>
<p>招世之士兴朝，中民之士荣官，筋力之士矜难，勇敢之士奋患，兵革之士乐战，枯槁之士宿名，法律之士广治，礼教之士敬容，仁义之士贵际。</p>
<p><u>农夫无草莱之事则不比</u>，商贾无市井之事则不比。庶人有旦暮之业则劝，百工有器械之巧则壮。</p>
<p>钱财不积则贪者忧，权势不尤则夸者悲。势物之徒乐变，遭时有所用，不能无为也。此皆顺比于岁，不易于物者也。<u>驰其形性，潜之万物，终身不反，悲夫</u>！</p>
<p>    </p>
<p>庄子曰：​“<u>射者非前期而中，谓之善射，天下皆羿也，可乎</u>？​”</p>
<p>惠子曰：​“可。​”</p>
<p>庄子曰：​“天下非有公是也，而各是其所是，天下皆尧也，可乎？​”</p>
<p>惠子曰：​“可。​”</p>
<p>庄子曰：​“然则儒、墨、杨、秉四，与夫子为五，果孰是邪？或者若鲁遽(jù)者邪？其弟子曰：‘我得夫子之道矣，吾能冬爨鼎而夏造冰矣。’ 鲁遽曰：‘是直以阳召阳，以阴召阴，非吾所谓道也。吾示子乎吾道。’ 于是为之调瑟，废一于堂，废一于于室，鼓宫宫动，鼓角角动，音律同矣。夫或改调一弦，于五音无当也，鼓之，二十五弦皆动，未始异于声，而音之君已。且若是者邪？​”</p>
<p>惠子曰：​“今夫儒、墨、杨、秉，且方与我以辩，相拂以辞，相镇以声，而未始吾非也，则奚若矣？​”</p>
<p>庄子曰：​“齐人蹢(zhí)子于宋者，其命阍也不以完，其求钘(xíng)钟也以束缚，其求唐子也而未始出域，有遗类矣！夫楚人寄而谪阍者，夜半于无人之时而与舟人斗，未始离于岑(cén)而足以造于怨也。​”</p>
<p>    </p>
<p>庄子送葬，过惠子之墓，顾谓从者曰：​“郢(yǐng)人垩(è)漫其鼻端，若蝇翼，使匠石斫之。匠石运斤成风，听而斫之，尽垩而鼻不伤，郢人立不失容。宋元君闻之，召匠石曰：‘尝试为寡人为之。’ 匠石曰：‘臣则尝能斫之。虽然，臣之质死久矣。’ 自夫子之死也，吾无以为质矣！吾无与言之矣！”</p>
<p>        </p>
<p>管仲有病，桓公问之，曰：​“仲父之病病矣，可不讳云，至于大病，则寡人恶乎属国而可？​”</p>
<p>管仲曰：​“公谁欲与？​”</p>
<p>公曰：​“鲍叔牙。​”</p>
<p>曰：​“不可。其为人，洁廉善士也，其于不己若者不比之，又一闻人之过，终身不忘。使之治国，上且钩乎君，下且逆乎民。其得罪于君也，将弗久矣！”</p>
<p>公曰：​“然则孰可？​”</p>
<p>对曰：​“勿已，则隰(xí)朋可。其为人也，<u>上忘而下不畔，愧不若黄帝而哀不己若者</u>。以德分人谓之圣，以财分人谓之贤。<u>以贤临人，未有得人者也；以贤下人，未有不得人者也</u>。其于国有不闻也，其于家有不见也。勿已，则隰朋可。​”</p>
<p>    </p>
<p>吴王浮于江，登乎狙之山。众狙见之，恂然弃而走，逃于深蓁(zhēn)。有一狙焉，委蛇攫(jué)抓，见巧乎王。王射之，敏给博捷矢。王命相者趋射之，狙执死。</p>
<p>王顾谓其友颜不疑曰：​“之狙也，<u>伐其巧，恃其便，以敖予，以至此殛(jǐ)也</u>！戒之哉！嗟乎，<u>无以汝色骄人哉</u>！”</p>
<p>颜不疑归而师董梧，以锄其色，去乐辞显，三年而国人称之。</p>
<p>    </p>
<p>南伯子綦隐几而坐，仰天而嘘。颜成子入见曰：​“夫子，物之尤也。形固可使若槁骸，心固可使若死灰乎？​”</p>
<p>曰：​“吾尝居山穴之中矣，当是时也，田禾一睹我，而齐国之众三贺之。<u>我必先之，彼故知之；我必卖之，彼故鬻之</u>。若我而不有之，彼恶得而知之？若我而不卖之，彼恶得而鬻之？嗟乎！我悲人之自丧者，吾又悲夫悲人者，吾又悲夫悲人之悲者，其后而日远矣。​”</p>
<p>    </p>
<p>仲尼之楚，楚王觞之，孙叔敖执爵而立，市南宜僚受酒而祭曰：​“古之人乎！于此言已。​”</p>
<p>曰：​“丘也闻不言之言矣，未之尝言，于此乎言之。市南宜僚弄丸而两家之难解，孙叔敖甘寝秉羽而郢人投兵，丘愿有喙三尺！”</p>
<p>彼之谓不道之道，此之谓不言之辩，故德总乎道之所一。而<u>言休乎知之所不知，至矣</u>。道之所一者，德不能同也；知之所不能知者，辩不能举也；名若儒墨而凶矣。故海不辞东流，大之至也；圣人并包天地，泽及天下，而不知其谁氏。是故<u>生无爵，死无谥(shì)，实不聚，名不立，此之谓大人</u>。<u>狗不以善吠为良，人不以善言为贤</u>，而况为大乎！夫为大不足以为大，而况为德乎！夫大莫若天地，然奚求焉而大备矣。<u>知大备者，无求，无失，无弃，不以物易己也</u>。反已而不穷，循古而不摩，大人之诚。</p>
<p>    </p>
<p>子綦有八子，陈诸前，召九方歅(yīn)曰：​“为我相吾子，孰为祥？​”</p>
<p>九方歅曰：​“梱也为祥。​”</p>
<p>子綦瞿然喜曰：​“奚若？”</p>
<p>曰：​“梱也将与国君同食以终其身。​”</p>
<p>子綦索然出涕曰：​“吾子何为以至于是极也！”</p>
<p>九方歅曰：​“夫与国君同食，泽及三族，而况父母乎！今夫子闻之而泣，是御福也。子则祥矣，父则不祥。​”</p>
<p>子綦曰：​“歅，汝何足以识之，而梱祥邪？尽于酒肉入于鼻口矣，而何足以知其所自来？吾未尝为牧，而牂(zānɡ)生于奥；未尝好田，而鹑生于宎(yǎo)，若勿怪，何邪？吾所与吾子游者，游于天地。吾与之邀乐于天，吾与之邀食于地；吾不与之为事，不与之为谋，不与之为怪；吾与之乘天地之诚而不以物与之相撄，吾与之一委蛇而不与之为事所宜。今也，然有世俗之偿焉！凡有怪征者，必有怪行，殆乎，非我与吾子之罪，几天与之也！吾是以泣也。​”</p>
<p>无几何而使捆之于燕，盗得之于道，全而鬻之则难，不若刖之则易，于是乎刖而鬻之于齐，适当渠公之街，然身食肉而终。</p>
<p>    </p>
<p>啮缺遇许由，曰：​“子将奚之？​”</p>
<p>曰：​“将逃尧。​”</p>
<p>曰：​“奚谓邪？​”</p>
<p>曰：​“夫尧畜畜然仁，吾恐其为天下笑。后世其人与人相食与！夫民，不难聚也。爱之则亲，利之则至，誉之则劝，致其所恶则散。<u>爱利出乎仁义，捐仁义者寡，利仁义者众。夫仁义之行，唯且无诚，且假夫禽贪者器</u>。是以一人之断制利天下，譬之犹一覕(piē)也。夫尧知贤人之利天下也，而不知其贼天下也，夫唯外乎贤者知之矣！”</p>
<p>    </p>
<p>有暖姝(shū)者，有濡需者，有卷娄者。</p>
<p>所谓暖姝者，学一先生之言，则暖暖姝姝而私自说也，自以为足矣，而未知未始有物也，是以谓暖姝者也。</p>
<p>濡需者，豕(shǐ)虱是也，择疏鬣(liè)自以为广宫大囿，奎蹏(tí)曲隈(wēi)，乳间股脚，自以为安室利处，不知屠者之一旦鼓臂布草操烟火，而己与豕俱焦也。此以域进，此以域退，此其所谓濡需者也。</p>
<p>卷娄者，舜也。羊肉不慕蚁，蚁慕羊肉，羊肉膻也。<u>舜有膻行，百姓悦之</u>，故三徙成都，至邓之虚而十有万家。尧闻舜之贤，举之童土之地，曰冀得其来之泽。舜举乎童土之地，年齿长矣，聪明衰矣，而不得休归，所谓卷娄者也。</p>
<p>是以神人恶众至，众至则不比，不比则不利也。故无所甚亲，无所甚疏，抱德炀和以顺天下，此谓真人。于蚁弃知，于鱼得计，于羊弃意。</p>
<p>以目视目，以耳听耳，以心复心。若然者，其平也绳，其变也循。古之真人，以天待人，不以人入天。古之真人，得之也生，失之也死；得之也死，失之也生。</p>
<p>    </p>
<p>药也，其实堇也，桔梗也，鸡壅也，豕零也，是时为帝者也，何可胜言！</p>
<p>勾践也以甲循三千栖于会稽，唯种也能知亡之所以存，唯种也不知其身之所以愁。</p>
<p>故曰：鸱(chī)目有所适，鹤胫有所节，解之也悲。</p>
<p>故曰：风之过，河也有损焉；日之过，河也有损焉；请只风与日相与守河，而河以为未始其撄也，恃源而往者也。故水之守土也审，影之守人也审，物之守物也审。</p>
<p>故目之于明也殆，耳之于聪也殆，心之于殉也殆，凡能其于府也殆。殆之成也不给改。祸之长也兹萃，其反也缘功，其果也待久。而人以为己宝，不亦悲乎！故有亡国戮民无已，不知问是也。</p>
<p>    </p>
<p>故足之于地也践，虽践，恃其所不蹍而后善博也；<u>人之于知也少，虽少，恃其所不知而后知天之所谓也</u>。知大一，知大阴，知大目，知大均，知大方，知大信，知大定，至矣！大一通之，大阴解之，大目视之，大均缘之，大方体之，大信稽之，大定持之。</p>
<p>尽有天，循有照，冥有枢，始有彼。则其解之也似不解之者，其知之也似不知之也，不知而后知之。其问之也，不可以有崖，而不可以无崖。颉(xié)滑有实，古今不代，而不可以亏，则可不谓有大扬搉(què)乎！阖不亦问是已，奚惑然为！以不惑解惑，复于不惑，是尚大不惑。</p>
<p>    </p>
<hr>
<h3 id="则阳"><a class="header" href="#则阳">则阳</a></h3>
<p>则阳游于楚，夷节言之于王，王未之见，夷节归。</p>
<p>彭阳见王果曰：​“夫子何不谭我于王？​”</p>
<p>王果曰：​“我不若公阅休。​”</p>
<p>彭阳曰：​“公阅休奚为者邪？​”</p>
<p>曰：​“冬则擉(chuò)鳖于江，夏则休乎山樊。有过而问者，曰：‘此予宅也。’ 夫夷节已不能，而况我乎！吾又不若夷节。夫夷节之为人也，无德而有知，不自许，以之神其交，固颠冥乎富贵之地，非相助以德，相助消也。夫冻者假衣于春，暍(yē)者反冬乎冷风。夫楚王之为人也，形尊而严；其于罪也，无赦如虎；非夫佞人、正德，其孰能桡(náo)焉！</p>
<p>“故圣人，<u>其穷也，使家人忘其贫；其达也，使王公忘爵禄而化卑</u>。<u>其于物也，与之为娱矣；其于人也，乐物之通而保己焉</u>。故或不言而饮人以和，与人并立而使人化。父子之宜，彼其乎归居，而一闲其所施。其于人心者，若是其远也。故曰：待公阅休。​”</p>
<p>    </p>
<p>圣人达绸缪，周尽一体矣，而不知其然，性也。复命摇作，而以天为师，人则从而命之也。忧乎知，而所行恒无几时，其有止也，若之何！</p>
<p>生而美者，人与之鉴，不告则不知其美于人也。若知之，若不知之，若闻之，若不闻之，其可喜也终无已，人之好之亦无已，性也。<u>圣人之爱人也，人与之名，不告则不知其爱人也。若知之，若不知之，若闻之，若不闻之，其爱人也终无已，人之安之亦无已，性也</u>。</p>
<p>旧国旧都，望之畅然，虽使丘陵草木之缗，入之者十九，犹之畅然，况见见闻闻者也，以十仞之台县众闲者也。</p>
<p>    </p>
<p>冉相氏，得其环中以随成与物，无终无始，无几无时。日与物化者，一不化者也，阖尝舍之！夫师天而不得师天，与物皆殉，其以为事也，若之何？</p>
<p>夫圣人，未始有天，未始有人，未始有始，未始有物，与世偕行而不替，所行之备而不洫，其合之也若之何？</p>
<p>汤得其司御，门尹登恒，为之傅之，从师而不囿，得其随成。为之司其名。之名嬴法，得其两见，仲尼之尽虑，为之傅之。</p>
<p>容成氏曰：​“除日无岁，无内无外。​”</p>
<p>    </p>
<p>魏莹与田侯牟约，田侯牟背之。魏莹怒，将使人刺之。</p>
<p>犀首公孙衍闻而耻之，曰：​“君为万乘之君也，而以匹夫从仇。衍请受甲二十万，为君攻之，虏其人民，系其牛马，使其君内热发于背，然后拔其国。忌也出走，然后抶(chì)其背，折其脊。​”</p>
<p>季子闻而耻之，曰：​“筑十仞之城，城者既十仞矣，则又坏之，此胥靡之所苦也。今兵不起七年矣，此王之基也。衍，乱人也，不可听也。​”</p>
<p>华子闻而丑之，曰：​“善言伐齐者，乱人也；善言勿伐者，亦乱人也；谓‘伐之与不伐乱人也’者，又乱人也。​”</p>
<p>君曰：​“然则若何？​”</p>
<p>曰：​“君求其道而已矣。​”</p>
<p>惠子闻之，而见戴晋人。戴晋人曰：​“有所谓蜗者，君知之乎？​”</p>
<p>曰：​“然。​”</p>
<p>“<u>有国于蜗之左角者，曰触氏；有国于蜗之右角者，曰蛮氏。时相与争地而战，伏尸数万，逐北旬有五日而后反</u>。​”</p>
<p>君曰：​“噫！其虚言与？​”</p>
<p>曰：​“臣请为君实之。君以意在四方上下有穷乎？​”</p>
<p>君曰：​“无穷。​”</p>
<p>曰：​“知游心于无穷，而反在通达之国，若存若亡乎？​”</p>
<p>君曰：​“然。​”</p>
<p>曰：​“通达之中有魏，于魏中有梁，于梁中有王，王与蛮氏有辩乎？​”</p>
<p>君曰：​“无辩。​”</p>
<p>客出而君惝然若有亡也。</p>
<p>客出，惠子见。君曰：​“客，大人也，圣人不足以当之。​”</p>
<p>惠子曰：​“夫吹管也，犹有嗃(xiāo)也；吹剑首者，吷(xuè)而已矣。尧、舜，人之所誉也。道尧、舜于戴晋人之前，譬犹一吷也。​”</p>
<p>    </p>
<p>孔子之楚，舍于蚁丘之浆。其邻有夫妻臣妾登极者，子路曰：​“是稯稯(zōnɡ)何为者邪？​”</p>
<p>仲尼曰：​“是圣人仆也。是自埋于民，自藏于畔。其声销，其志无穷，其口虽言，其心未尝言，方且与世违而心不屑与之俱。是陆沉者也，是其市南宜僚邪？​”</p>
<p>子路请往召之。</p>
<p>孔子曰：​“已矣！彼知丘之著于己也，知丘之适楚也，以丘为，必使楚王之召己也。彼且以丘为佞人也，夫若然者，其于佞人也羞闻其言，而况亲见其身乎！而何以为存？​”</p>
<p>子路往视之，其室虚矣。</p>
<p>    </p>
<p>长梧封人问子牢曰：​“君为政焉勿卤莽，治民焉勿灭裂。<u>昔予为禾，耕而卤莽之，则其实亦卤莽而报予；芸而灭裂之，其实亦灭裂而报予。予来年变齐，深其耕而熟耰(yōu)之，其禾蘩(fán)以滋，予终年厌飧(sūn)</u>。​”</p>
<p>庄子闻之曰：​“<u>今人之治其形，理其心，多有似封人之所谓</u>。遁其天，离其性，灭其情，亡其神，以众为。<u>故卤莽其性者，欲恶之孽为性</u>，萑(huán)苇蒹葭(jiā)，始萌以扶吾形，寻擢吾性；并溃漏发，不择所出，漂疽疥痈，内热溲(sōu)膏是也。​”</p>
<p>    </p>
<p>柏矩学于老聃，曰：​“请之天下游。​”</p>
<p>老聃曰：​“已矣！天下犹是也。​”</p>
<p>又请之，老聃曰：​“汝将何始？​”</p>
<p>曰：​“始于齐。​”</p>
<p>至齐，见辜人焉，推而强之，解朝服而幕之，号天而哭之曰：​“子乎子乎！天下有大灾，子独先离之，曰‘莫为盗！莫为杀人！’ <u>荣辱立，然后睹所病；货财聚，然后睹所争</u>。今立人之所病，聚人之所争，穷困人之身，使无休时，欲无至此，得乎！</p>
<p>“<u>古之君人者，以得为在民，以失为在己</u>；以正为在民，以枉为在己；故一形有失其形者，退而自责。今则不然。<u>匿为物而愚不识，大为难而罪不敢，重为任而罚不胜，远其途而诛不至。民知力竭，则以伪继之</u>。日出多伪，士民安取不伪！<u>夫力不足则伪，知不足则欺，财不足则盗</u>。盗窃之行，于谁责而可乎？​”</p>
<p>    </p>
<p>蘧伯玉行年六十而六十化，<u>未尝不始于是之，而卒诎(qū)之以非也，未知今之所谓是之非五十九非也</u>。万物有乎生而莫见其根，有乎出而莫见其门。<u>人皆尊其知之所知，而莫知恃其知，之所不知，而后知，可不谓大疑乎</u>！已乎！已乎！且无所逃。此所谓然与然乎？</p>
<p>    </p>
<p>仲尼问于大史大弢(tāo)、伯常骞、狶韦曰：​“夫卫灵公饮酒湛乐，不听国家之政；田猎毕弋，不应诸侯之际，其所以为灵公者，何也？​”</p>
<p>大弢曰：​“是因是也。​”</p>
<p>伯常骞曰：​“夫灵公有妻三人，同滥而浴。史鰌奉御而进所，搏币而扶翼。其慢若彼之甚也，见贤人若此其肃也，是其所以为灵公也。​”</p>
<p>狶韦曰：​“夫灵公也死，卜葬于故墓不吉，卜葬于沙丘而吉。掘之数仞，得石椁焉，洗而视之，有铭焉，曰：‘不冯其子，灵公夺而里之。’ 夫灵公之为灵也久矣！之二人何足以识之！”</p>
<p>    </p>
<p>少知问于大公调曰：​“何谓丘里之言？​”</p>
<p>大公调曰：​“丘里者，<u>合十姓百名而以为风俗也</u>，<u>合异以为同，散同以为异</u>。<u>今指马之百体而不得马，而马系于前者，立其百体而谓之马也</u>。是故丘山积卑而为高，江河合小而为大，大人合并而为公。是以自外入者，有主而不执；由中出者，有正而不距。四时殊气，天不赐，故岁成；五官殊职，君不私，故国治；文武殊能，大人不赐，故德备；万物殊理，道不私，故无名。无名故无为，无为而无不为。时有终始，世有变化。祸福淳淳，至有所拂者而有所宜；自殉殊面，有所正者有所差。<u>比于大泽，百材皆度；观于大山，木石同坛</u>，此之谓丘里之言。​”</p>
<p>少知曰：​“然则谓之道，足乎？​”</p>
<p>大公调曰：​“不然。今计物之数，不止于万，而期曰万物者，以数之多者号而读之也。是故天地者，形之大者也；阴阳者，气之大者也；道者为之公。因其大而号以读之，则可也。已有之矣，乃将得比哉？则若以斯辩，譬犹狗马，其不及远矣。​”</p>
<p>少知曰：​“四方之内，六合之里，万物之所生恶起？​”</p>
<p>大公调曰：​“阴阳相照，相盖相治；四时相代，相生相杀。欲恶去就，于是桥起；雌雄片合，于是庸有。安危相易，祸福相生，缓急相摩，聚散以成。此名实之可纪，精微之可志也。随序之相理，桥运之相使，<u>穷则反，终则始。此物之所有</u>。<u>言之所尽，知之所至，极物而已</u>。<u>睹道之人，不随其所废，不原其所起</u>，此议之所止。​”</p>
<p>少知曰：​“季真之‘莫为’，接子之‘或使’，二家之议，孰正于其情，孰偏于其理？​”    </p>
<p>大公调曰：​“鸡鸣狗吠，是人之所知；<u>虽有大知，不能以言读其所自化，又不能以意测其所将为</u>。斯而析之，精至于无伦，大至于不可围。<u>或之使，莫之为，未免于物，而终以为过</u>。或使则实，莫为则虚。有名有实，是物之居；无名无实，在物之虚。可言可意，言而愈疏。<u>未生不可忌，已死不可徂(cú)。死生非远也，理不可睹</u>。或之使，莫之为，疑之所假。吾观之本，其往无穷；吾求之末，其来无止。无穷无止，言之无也，与物同理；或使莫为，言之本也，与物终始。道不可有，有不可无。道之为名，所假而行。或使莫为，在物一曲，夫胡为于大方？言而足，则终日言而尽道；言而不足，则终日言而尽物。道物之极，言默不足以载；非言非默，议有所极。​”</p>
<p>    </p>
<hr>
<h3 id="外物"><a class="header" href="#外物">外物</a></h3>
<p>外物不可必，故龙逢诛，比干戮，箕子狂，恶来死，桀纣亡。人主莫不欲其臣之忠，而忠未必信，故伍员流于江，苌(cháng)弘死于蜀，藏其血三年而化为碧。人亲莫不欲其子之孝，而孝未必爱，故孝己忧而曾参悲。</p>
<p>木与木相摩则然，金与火相守则流。阴阳错行，则天地大絯(hài)，于是乎有雷有霆，水中有火，乃焚大槐。有甚忧两陷而无所逃，螴(chén)蜳(dūn)不得成，心若悬于天地之间，慰暋沈屯，利害相摩，生火甚多，众人焚和，月固不胜火，于是乎有僓(tuí)然而道尽。</p>
<p>    </p>
<p>庄周家贫，故往贷粟于监河侯。监河侯曰：​“诺。我将得邑金，将贷子三百金，可乎？​”</p>
<p>庄周忿然作色曰：​“周昨来，有中道而呼者。周顾视车辙中，有鲋(fù)鱼焉。周问之曰：‘鲋鱼来！子何为者邪？’ 对曰：‘我，东海之波臣也。君岂有斗升之水而活我哉？’ 周曰：‘诺。我且南游吴越之王，激西江之水而迎子，可乎？’ 鲋鱼忿然作色曰：‘吾失我常与，我无所处。吾得斗升之水然活耳，君乃言此，曾不如早索我于枯鱼之肆！’”</p>
<p>    </p>
<p>任公子为大钩巨缁，五十犗(jiè)以为饵，蹲乎会稽，投竿东海，旦旦而钓，期年不得鱼。已而大鱼食之，牵巨钩錎没而下，骛扬而奋鬐(qí)，白波若山，海水震荡，声侔鬼神，惮赫千里。任公子得若鱼，离而腊之，自制河以东，苍梧已北，莫不厌若鱼者。已而后世辁(quán)才讽说之徒，皆惊而相告也。夫揭竿累，趣灌渎，守鲵鲋，其于得大鱼难矣。饰小说以干悬令，其于大达亦远矣。是以未尝闻任氏之风俗，其不可与经于世亦远矣。</p>
<p>    </p>
<p>儒以诗礼发冢。大儒胪传曰：​“东方作矣，事之何若？​”</p>
<p>小儒曰：​“未解裙襦，口中有珠。​《诗》固有之曰：‘青青之麦，生于陵陂。生不布施，死何含珠为！’”</p>
<p>“接其鬓，压其顪(huì)，儒以金椎控其颐，徐别其颊，无伤口中珠！”</p>
<p>    </p>
<p>老莱子之弟子，出取薪，遇仲尼，反以告，曰：​“有人于彼，修上而趋下，末偻而后耳，视若营四海，不知其谁氏之子。​”</p>
<p>老莱子曰：​“是丘也。召而来。​”</p>
<p>仲尼至。曰：​“丘！去汝躬矜与汝容知，斯为君子矣。​”</p>
<p>仲尼揖而退，蹙然改容而问曰：​“业可得进乎？​”</p>
<p>老莱子曰：​“夫不忍一世之伤，而骜万世之患。抑固窭(jù)邪，亡其略弗及邪？惠以欢为骜，终身之丑，中民之行进焉耳。相引以名，相结以隐。与其誉尧而非桀，不如两忘而闭其所非誉。反无非伤也，动无非邪也。圣人踌躇以兴事，以每成功。奈何哉其载焉终矜尔！”</p>
<p>    </p>
<p>宋元君夜半而梦人被发窥阿门，曰：​“予自宰路之渊，予为清江使河伯之所，渔者余且得予。​”</p>
<p>元君觉，使人占之，曰：​“此神龟也。​”</p>
<p>君曰：​“渔者有余且乎？​”</p>
<p>左右曰：​“有。​”</p>
<p>君曰：​“令余且会朝。​”</p>
<p>明日，余且朝，君曰：​“渔何得？​”</p>
<p>对曰：​“且之网得白龟焉，其圆五尺。​”</p>
<p>君曰：​“献若之龟。​”</p>
<p>龟至，君再欲杀之，再欲活之，心疑，卜之，曰：​“杀龟以卜吉。​”</p>
<p>乃刳龟，七十二钻而无遗策。</p>
<p>仲尼曰：​“神龟能见梦于元君，而不能避余且之网；知能七十二钻而无遗策，不能避刳肠之患。如是，则<u>知有所困，神有所不及也</u>。虽有至知，万人谋之。<u>鱼不畏网而畏鹈鹕</u>。<u>去小知而大知明，去善而自善矣</u>。​”</p>
<p>    </p>
<p>婴儿生无石师而能言，与能言者处也。</p>
<p>    </p>
<p>惠子谓庄子曰：​“子言无用。​”</p>
<p>庄子曰：​“知无用而始可与言用矣。天地非不广且大也，人之所用容足耳。然则厕足而垫之，致黄泉，人尚有用乎？​”</p>
<p>惠子曰：​“无用。​”</p>
<p>庄子曰：​“然则无用之为用也亦明矣。​”</p>
<p>    </p>
<p>庄子曰：​“人有能游，且得不游乎？人而不能游，且得游乎？夫流遁之志，决绝之行，噫，其非至知厚德之任与！覆坠而不反，火驰而不顾，虽相与为君臣，时也，易世而无以相贱。故曰：至人不留行焉。</p>
<p>“夫尊古而卑今，学者之流也。且以狶韦氏之流观今之世，夫孰能不波？唯至人乃能游于世而不僻，顺人而不失己。彼教不学，承意不彼。</p>
<p>“目彻为明，耳彻为聪，鼻彻为颤，口彻为甘，心彻为知，知彻为德。凡道，不欲壅，壅则哽，哽而不止则跈(jiàn)，跈则众害生。物之有知者恃息，其不殷，非天之罪。天之穿之，日夜无降，人则顾塞其窦。胞有重阆(lànɡ)，心有天游。室无空虚，则妇姑勃豀(xī)；心无天游，则六凿相攘。大林丘山之善于人也，亦神者不胜。</p>
<p>    </p>
<p>德溢乎名，名溢乎暴。谋稽乎誸(xián)，知出乎争，柴生乎守官，事果乎众宜。</p>
<p>春雨日时，草木怒生，铫(yáo)鎒(nòu)于是乎始修，草木之到植者过半，而不知其然。​</p>
<p>静然可以补病，眦搣(miè)可以休老，宁可以止遽(jù)。虽然，若是劳者之务也，佚者之所未尝过而问焉；圣人之所以駴(hài)天下，神人未尝过而问焉；贤人所以駴世，圣人未尝过而问焉；君子所以駴国，贤人未尝过而问焉；小人所以合时，君子未尝过而问焉。</p>
<p>演门有亲死者，以善毁爵为官师，其党人毁而死者半。尧与许由天下，许由逃之；汤与务光，务光怒之；纪他闻之，帅弟子而踆(cūn)于窾(kuǎn)水，诸侯吊之，三年，申徒狄因以踣(bó)河。</p>
<p><u>荃者所以在鱼，得鱼而忘荃；蹄者所以在兔，得兔而忘蹄；言者所以在意，得意而忘言</u>。吾安得夫忘言之人而与之言哉！</p>
<p>    </p>
<hr>
<h3 id="寓言"><a class="header" href="#寓言">寓言</a></h3>
<p>寓言十九，重言十七，卮言日出，和以天倪。</p>
<p>寓言十九，藉外论之。<u>亲父不为其子媒，亲父誉之，不若非其父者也</u>；非吾罪也，人之罪也。与己同则应，不与己同则反；同于己为是之，异于己为非之。</p>
<p>重言十七，所以已言也，是为耆(qí)艾。年先矣，而无经纬本末以期年耆者，是非先也。人而无以先人，无人道也；人而无人道，是之谓陈人。</p>
<p>卮言日出，和以天倪，因以曼衍，所以穷年。不言则齐，齐与言不齐，言与齐不齐也，故曰言无言。言无言，终身言，未尝言；终身不言，未尝不言。有自也而可，有自也而不可；有自也而然，有自也而不然。恶乎然？然于然。恶乎不然，不然于不然。恶乎可？可于可。恶乎不可？不可于不可。物固有所然，物固有所可，无物不然，无物不可。非卮言日出，和以天倪，孰得其久！万物皆种也，以不同形相禅，始卒若环，莫得其伦，是谓天均。天均者，天倪也。</p>
<p>    </p>
<p>庄于谓惠子曰：​“孔子行年六十而六十化，始时所是，卒而非之，<u>未知今之所谓是之非五十九年非也</u>。​”</p>
<p>惠子曰：​“孔子勤志服知也。​”</p>
<p>庄子曰：​“孔子谢之矣，而其未之尝言。孔子云：‘夫受才乎大本，复灵以生。鸣而当律，言而当法。利义陈乎前，而好恶是非直服人之口而已矣。使人乃以心服，而不敢蘁(wù)立，定天下之定。’ 已乎已乎！吾且不得及彼乎！”</p>
<p>    </p>
<p>曾子再仕而心再化，曰：​“吾及亲仕，三釜而心乐；后仕，三千钟而不洎亲，吾心悲。​”</p>
<p>弟子问于仲尼曰：​“若参者，可谓无所县其罪乎？​”</p>
<p>曰：​“既已县矣。夫无所县者，可以有哀乎？彼视三釜三千钟，如观鸟雀蚊虻相过乎前也。​”</p>
<p>    </p>
<p>颜成子游谓东郭子綦曰：​“自吾闻子之言，<u>一年而野，二年而从，三年而通，四年而物，五年而来，六年而鬼入，七年而天成，八年而不知死、不知生，九年而大妙</u>。​”</p>
<p>    </p>
<p>生有为，死也劝公。以其死也，有自也；而生阳也，无自也。而果然乎？恶乎其所适？恶乎其所不适？天有历数，地有人据，吾恶乎求之？</p>
<p>莫知其所终，若之何其无命也？莫知其所始，若之何其有命也？有以相应也，若之何其无鬼邪？无以相应也，若之何其有鬼邪？</p>
<p>    </p>
<p>众罔两问于景曰：​“若向也俯，而今也仰；向也括，而今也被发；向也坐，而今也起；向也行，而今也止。何也？​”</p>
<p>景曰：​“搜搜也，奚稍问也！予有而不知其所以。予，蜩甲也？蛇蜕也？似之而非也。火与日，吾屯也；阴与夜，吾代也。彼，吾所以有待邪？而况乎以无有待者乎！彼来则我与之来，彼往则我与之往，彼强阳则我与之强阳。强阳者，又何以有问乎！”</p>
<p>    </p>
<p>阳子居南之沛，老聃西游于秦，邀于郊，至于梁，而遇老子。老子中道仰天而叹曰：​“始以汝为可教，今不可也。​”</p>
<p>阳子居不答。至舍，进盥漱巾栉(zhì)，脱屦户外，膝行而前，曰：​“向者弟子欲请夫子，夫子行不闲，是以不敢。今闲矣，请问其过。​”</p>
<p>老子曰：​“而睢睢(huī)盱盱(xū)，而谁与居？大白若辱，盛德若不足。​”</p>
<p>阳子居蹴然变容曰：​“敬闻命矣！”</p>
<p>其往也，舍者迎将其家，公执席，妻执巾栉，舍者避席，炀者避灶。其反也，舍者与之争席矣。</p>
<p>    </p>
<hr>
<h3 id="让王"><a class="header" href="#让王">让王</a></h3>
<p>尧以天下让许由，许由不受。又让于子州支父，子州支父曰：​“以我为天子，犹之可也。虽然，我适有幽忧之病，方且治之，未暇治天下也。​” <u>夫天下至重也，而不以害其生，又况他物乎</u>！<u>唯无以天下为者，可以托天下也</u>。</p>
<p>舜让天下于子州支伯。子州支伯曰：​“予适有幽忧之病，方且治之，未暇治天下也。​” 故天下大器也，而不以易生，此有道者之所以异乎俗者也。</p>
<p>舜以天下让善卷，善卷曰：​“余立于宇宙之中，冬日衣皮毛，夏日衣葛絺(chī)；春耕种，形足以劳动；秋收敛，身足以休食；日出而作，日入而息，逍遥于天地之间而心意自得。吾何以天下为哉！悲夫，子之不知余也！” 遂不受。于是去而入深山，莫知其处。</p>
<p>舜以天下让其友石户之农，石户之农曰：​“捲捲(quán)乎后之为人，葆力之士也！” 以舜之德为未至也，于是夫负妻戴，携子以入于海，终身不反也。</p>
<p>    </p>
<p>大王亶(dàn)父居邠(bīn)，狄人攻之；事之以皮帛而不受，事之以犬马而不受，事之以珠玉而不受，狄人之所求者土地也。大王亶父曰：​“与人之兄居而杀其弟，与人之父居而杀其子，吾不忍也。子皆勉居矣！为吾臣与为狄人臣奚以异！且吾闻之：‘<u>不以所用养，害所养</u>。’” 因杖而去之，民相连而从之，遂成国于歧山之下。</p>
<p>夫大王亶父，可谓能尊生矣。能尊生者，虽贵富不以养伤身，虽贫贱不以利累形。今世之人居高官尊爵者，皆重失之，<u>见利轻亡其身，岂不惑哉</u>！</p>
<p>    </p>
<p>越人三世弑其君，王子搜患之，逃乎丹穴。而越国无君，求王子搜不得，从之丹穴。王子搜不肯出，越人熏之以艾。乘以王舆。王子搜援绥登车，仰天而呼曰：​“君乎，君乎，独不可以舍我乎！” 王子搜非恶为君也，恶为君之患也。若王子搜者，可谓不以国伤生矣！此固越人之所欲得为君也。</p>
<p>    </p>
<p>韩魏相与争侵地。子华子见昭僖侯，昭僖侯有忧色。</p>
<p>子华子曰：​“今使天下书铭于君之前，书之言曰：‘左手攫之则右手废，右手攫之则左手废，然而攫之者必有天下。’ 君能攫之乎？​”</p>
<p>昭僖侯曰：​“寡人不攫也。​”</p>
<p>子华子曰：​“甚善！自是观之，两臂重于天下也，身又重于两臂。韩之轻于天下亦远矣，今之所争者，其轻于韩又远。君固愁身伤生以忧戚之不得也！”</p>
<p>僖侯曰：​“善哉！教寡人者众矣，未尝得闻此言也。​” 子华子可谓知轻重矣。</p>
<p>    </p>
<p>鲁君闻颜阖得道之人也，使人以币先焉。颜阖守陋闾，苴(jū)布之衣而自饭牛。鲁君之使者至，颜阖自对之。</p>
<p>使者曰：​“此颜阖之家与？​”</p>
<p>颜阖对曰：​“此阖之家也。​”</p>
<p>使者至币，颜阖对曰：​“恐听谬而遗使者罪，不若审之。​”</p>
<p>使者还，反审之，复来求之，则不得已。故若颜阖者，真恶富贵也。</p>
<p>故曰：“道之真以治身，其绪余以为国家，其土苴以治天下。” 由此观之，帝王之功，圣人之余事也，非所以完身养生也。<u>今世俗之君子，多危身弃生以殉物，岂不悲哉</u>！</p>
<p>凡圣人之动作也，必察其所以之与其所以为。今且有人于此，<u>以随侯之珠弹千仞之雀，世必笑之</u>。是何也？则其所用者重而所要者轻也。夫生者，岂特随侯之重哉！</p>
<p>    </p>
<p>子列子穷，容貌有饥色。客有言之于郑子阳者，曰：​“列御寇，盖有道之士也，居君之国而穷，君无乃为不好士乎？​”</p>
<p>郑子阳即令官遗之粟。子列子见使者，再拜而辞。</p>
<p>使者去，子列子入，其妻望之而拊心曰：​“妾闻为有道者之妻子，皆得佚乐，今有饥色。君过而遗先生食，先生不受，岂不命邪！”</p>
<p>子列子笑，谓之曰：​“君非自知我也。以人之言而遗我粟，至其罪我也又且以人之言，此吾所以不受也。​” 其卒，民果作难而杀子阳。</p>
<p>    </p>
<p>楚昭王失国，屠羊说走而从于昭王。昭王反国，将赏从者，及屠羊说，屠羊说曰：​“大王失国，说失屠羊。大王反国，说亦反屠羊。臣之爵禄已复矣，又何赏之有？​”</p>
<p>王曰：​“强之！”</p>
<p>屠羊说曰：​“大王失国，非臣之罪，故不敢伏其诛，大王反国，非臣之功，故不敢当其赏。​”</p>
<p>王曰：​“见之！”</p>
<p>屠羊说曰：​“楚国之法，必有重赏大功而后得见，今臣之知不足以存国而勇不足以死寇。吴军入郢，说畏难而避寇，非故随大王也。今大王欲废法毁约而见说，此非臣之所以闻于天下也。​”</p>
<p>王谓司马子綦曰：​“屠羊说居处卑贱而陈义甚高，子綦为我延之以三旌(jīng)之位。​”</p>
<p>屠羊说曰：​“夫三旌之位，吾知其贵于屠羊之肆也；万钟之禄，吾知其富于屠羊之利也。然岂可以贪爵禄而使吾君有妄施之名乎！说不敢当，愿复反吾屠羊之肆。​” 遂不受也。</p>
<p>    </p>
<p>原宪居鲁，环堵之室，茨以生草；蓬户不完，桑以为枢；而瓮牖二室，褐以为塞；上漏下湿，匡坐而弦歌。</p>
<p>子贡乘大马，中绀(gàn)而表素，轩车不容巷，往见原宪。原宪华冠履，杖藜而应门。</p>
<p>子贡曰：​“嘻！先生何病？​”</p>
<p>原宪应之曰：​“宪闻之，无财谓之贫，学而不能行谓之病。今宪贫也，非病也。​”</p>
<p>子贡逡(qūn)巡而有愧色。</p>
<p>原宪笑曰：​“夫希世而行，比周而友，学以为人，教以为己，仁义之慝(tè)，舆马之饰，宪不忍为也。​”</p>
<p>    </p>
<p>曾子居卫，缊(yùn)袍无表，颜色肿哙(kuài)，手足胼胝(zhī)。三日不举火，十年不制衣，正冠而缨绝，捉衿而肘见，纳屦而踵决，曳縰(xǐ)而歌《商颂》​，声满天地，若出金石。天子不得臣，诸侯不得友。故<u>养志者忘形，养形者忘利，致道者忘心</u>矣。</p>
<p>    </p>
<p>孔子谓颜回曰：​“回，来！家贫居卑，胡不仕乎？​”</p>
<p>颜回对曰：​“不愿仕。回有郭外之田五十亩，足以给饘(zhān)粥；郭内之田十亩，足以为丝麻；鼓琴足以自娱；所学夫子之道者足以自乐也。回不愿仕。​”</p>
<p>孔子愀(qiǎo)然变容，曰：​“善哉，回之意！丘闻之：‘<u>知足者，不以利自累也；审自得者，失之而不惧；行修于内者，无位而不怍</u>(zuò)。’ 丘诵之久矣，今于回而后见之，是丘之得也。​”</p>
<p>    </p>
<p>中山公子牟谓瞻子曰：​“身在江海之上，心居乎魏阙之下，奈何？​”</p>
<p>瞻子曰：​“重生。重生则轻利。​”</p>
<p>中山公子牟曰：​“虽知之，未能自胜也。​”</p>
<p>瞻子曰：​“不能自胜则从之，神无恶乎？不能自胜而强不从者，此之谓重伤。重伤之人，无寿类矣。​”</p>
<p>魏牟，万乘之公子也，其隐岩穴也，难为于布衣之士；虽未至乎道，可谓有其意矣！</p>
<p>    </p>
<p>孔子穷于陈蔡之间，七日不火食，藜(lí)羹不糁(sǎn)，颜色甚惫，而犹弦歌于室。颜回择菜于外，子路、子贡相与言曰：​“夫子再逐于鲁，削迹于卫，伐树于宋，穷于商周，围于陈蔡，杀夫子者无罪，藉夫子者无禁。弦歌鼓琴，未尝绝音，君子之无耻也若此乎？​”</p>
<p>颜回无以应，入告孔子。孔子推琴，喟然而叹曰：​“由与赐，细人也。召而来，吾语之。​”</p>
<p>子路、子贡入。子路曰：​“如此者，可谓穷矣！”</p>
<p>孔子曰：​“是何言也！君子通于道之谓通，穷于道之谓穷。今丘抱仁义之道以遭乱世之患，其何穷之为！故<u>内省而不穷于道，临难而不失其德</u>，大寒既至，霜雪既降，吾是以知松柏之茂也。陈蔡之隘，于丘其幸乎！”</p>
<p>孔子削然反琴而弦歌，子路扢(xì)然执干而舞。子贡曰：​“吾不知天之高也，地之下也。​”</p>
<p><u>古之得道者，穷亦乐，通亦乐，所乐非穷通也，道德于此，则穷通为寒暑风雨之序矣</u>。故许由娱于颖阳，而共伯得乎共首。</p>
<p>    </p>
<p>舜以天下让其友北人无择，北人无择曰：​“异哉，后之为人也，居于畎(quǎn)亩之中，而游尧之门！不若是而已，又欲以其辱行漫我。吾羞见之。​” 因自投清泠之渊。</p>
<p>汤将伐桀，因卞随而谋，卞随曰：​“非吾事也。​”</p>
<p>汤曰：​“孰可？​”</p>
<p>曰：​“吾不知也。​”</p>
<p>汤又因瞀光而谋，瞀光曰：​“非吾事也。​”</p>
<p>汤曰：​“孰可？​”</p>
<p>曰：​“吾不知也。​”</p>
<p>汤曰：​“伊尹何如？​”</p>
<p>曰：​“强力忍垢，吾不知其他也。​”</p>
<p>汤遂与伊尹谋伐桀，克之，以让卞随。卞随辞曰：​“后之伐桀也谋乎我，必以我为贼也；胜桀而让我，必以我为贪也。吾生乎乱世，而无道之人再来漫我以其辱行，吾不忍数闻也！” 乃自投椆水而死。</p>
<p>汤又让瞀光曰：​“知者谋之，武者遂之，仁者居之，古之道也。吾子胡不立乎？​”</p>
<p>瞀光辞曰：​“废上，非义也；杀民，非仁也；人犯其难，我享其利，非廉也。吾闻之曰：‘非其义者，不受其禄；无道之世，不践其土。’ 况尊我乎！吾不忍久见也。​” 乃负石而自沉于庐水。</p>
<p>    </p>
<p>昔周之兴，有士二人处于孤竹，曰伯夷、叔齐。二人相谓曰：​“吾闻西方有人，似有道者，试往观焉。​”</p>
<p>至于岐阳，武王闻之，使叔旦往见之，与之盟曰：​“加富二等，就官一列。​” 血牲而埋之。</p>
<p>二人相视而笑，曰：​“嘻，异哉！此非吾所谓道也。昔者神农之有天下也，时祀尽敬而不祈喜；其于人也，忠信尽治而无求焉。乐与政为政，乐与治为治。不以人之坏自成也，不以人之卑自高也，不以遭时自利也。今周见殷之乱而遽为政，上谋而行货，阻兵而保威，割牲而盟以为信，扬行以说众，杀伐以要利。是推乱以易暴也。吾闻古之士，遭治世不避其任，遇乱世不为苟存。今天下暗，周德衰，其并乎周以涂吾身也，不如避之，以絜吾行。​” 二子北至于首阳之山，遂饿而死焉。</p>
<p>若伯夷、叔齐者，其于富贵也，苟可得已，则必不赖，高节戾行，独乐其志，不事于世，此二士之节也。</p>
<p>    </p>
<hr>
<h3 id="盗跖"><a class="header" href="#盗跖">盗跖</a></h3>
<p>孔子与柳下季为友，柳下季之弟，名曰盗跖。盗跖从卒九千人，横行天下，侵暴诸侯，穴室枢户，驱人牛马，取人妇女，贪得忘亲，不顾父母兄弟，不祭先祖。所过之邑，大国守城，小国入保，万民苦之。</p>
<p>孔子谓柳下季曰：​“夫为人父者，必能诏其子；为人兄者，必能教其弟。若父不能诏其子，兄不能教其弟，则无贵父子兄弟之亲矣。今先生，世之才士也，弟为盗跖，为天下害，而不能教也，丘窃为先生羞之。丘请为先生往说。​”</p>
<p>柳下季曰：​“先生言‘为人父者必能诏其子，为人兄者必能教其弟’。若子不听父之诏，弟不受兄之教，虽今先生之辩，将奈之何哉！且跖之为人也，心如涌泉，意如飘风，强足以拒敌，辩足以饰非，顺其心则喜，逆其心则怒，易辱人以言。先生必无往。​”</p>
<p>孔子不听，颜回为驭，子贡为右，往见盗跖。</p>
<p>盗跖乃方休卒徒大山之阳，脍人肝而餔(bū)之。孔子下车而前，见谒者，曰：​“鲁人孔丘，闻将军高义，敬再拜谒者。​”</p>
<p>谒者入通。盗跖闻之，大怒，目如明星，发上指冠，曰：​“此夫鲁国之巧伪人孔丘，非邪？为我告之：‘尔作言造语，妄称文武，冠枝木之冠，带死牛之胁，多辞缪说，<u>不耕而食，不织而衣，摇唇鼓舌，擅生是非</u>，以迷天下之主，使天下学士不反其本，妄作孝弟，而侥幸于封侯富贵者也。子之罪大极重，疾走归！不然，我将以子肝益昼之膳！’”</p>
<p>孔子复通曰：​“丘得幸于季，愿望履幕下。​”</p>
<p>谒者复通。盗跖曰：​“使来前！”</p>
<p>孔子趋而进，避席反走，再拜盗跖。盗跖大怒，两展其足，案剑嗔目，声如乳虎，曰：​“丘，来前！若所言，顺吾意则生，逆吾心则死！”</p>
<p>孔子曰：​“丘闻之，凡天下有三德：生而长大，美好无双，少长贵贱见而皆说之，此上德也；知维天地，能辩诸物，此中德也；勇悍果敢，聚众率兵，此下德也。凡人有此一德者，足以南面称孤矣。今将军兼此三者，身长八尺二寸，面目有光，唇如激丹，齿如齐贝，音中黄钟，而名曰盗跖，丘窃为将军耻不取焉。将军有意听臣，臣请南使吴、越，北使齐、鲁，东使宋、卫，西使晋、楚，使为将军造大城数百里，立数十万户之邑，尊将军为诸侯，与天下更始，罢兵休卒，收养昆弟，共祭先祖。此圣人才士之行，而天下之愿也。​”</p>
<p>盗跖大怒曰：​“丘，来前！夫可规以利，而可谏以言者，皆愚陋恒民之谓耳。今长大美好，人见而悦之者，此吾父母之遗德也。丘虽不吾誉，吾独不自知邪？且吾闻之，<u>好面誉人者，亦好背而毁之</u>。今丘告我以大城众民，是欲规我以利而恒民畜我也，安可久长也！城之大者，莫大乎天下矣。尧、舜有天下，子孙无置锥之地；汤、武立为天子，而后世绝灭；非以其利大故邪？</p>
<p>“且吾闻之，古者禽兽多而人少，于是民皆巢居以避之，昼拾橡栗，暮栖木上，故命之曰有巢氏之民。古者民不知衣服，夏多积薪，冬则炀之，故命之曰知生之民。神农之世，卧则居居，起则于于，民知其母，不知其父，与糜鹿共处，耕而食，织而衣，无有相害之心，此至德之隆也。然而黄帝不能致德，与蚩尤战于涿鹿之野，流血百里。尧、舜作，立群臣，汤放其主，武王杀纣，自是以后，以强陵弱，以众暴寡。汤、武以来，皆乱人之徒也。</p>
<p>“今子修文、武之道，掌天下之辩，以教后世。缝衣浅带，<u>矫言伪行，以迷惑天下之主，而欲求富贵焉，盗莫大于子</u>。天下何故不谓子为盗丘，而乃谓我为盗跖？子以甘辞说子路而使从之。使子路去其危冠，解其长剑，而受教于子，天下皆曰孔丘能止暴禁非。其卒之也，子路欲杀卫君而事不成，身菹(zū)于卫东门之上，子教子路菹此患，上无以为身，下无以为人，是子教之不至也。子自谓才士圣人邪？则再逐于鲁，削迹于卫，穷于齐，围于陈、蔡，不容身于天下。子之道岂足贵邪？</p>
<p>“世之所高，莫若黄帝，黄帝尚不能全德，而战涿鹿之野，流血百里。尧不慈，舜不孝，禹偏枯，汤放其主，武王伐纣，文王拘羑(yǒu)里。此六子者，世之所高也，孰论之，皆以利惑其真，而强反其情性，其行乃甚可羞也。</p>
<p>“世之所谓贤士，伯夷、叔齐。伯夷、叔齐辞孤竹之君而饿死于首阳之山，骨肉不葬。鲍焦饰行非世，抱木而死。申徒狄谏而不听，负石自投于河，为鱼鳖所食。介子推至忠也，自割其股以食文公，文公后背之，子推怒而去，抱木而燔(fán)死。尾生与女子期于梁下，女子不来，水至不去，抱梁柱而死，此六子者，无异于磔(zhé)犬流豕，操瓢而乞者，皆离名轻死，不念本养寿命者也。</p>
<p>“世之所谓忠臣者，莫若王子比干、伍子胥。子胥沉江，比干剖心，此二子者，世谓忠臣也，然卒为天下笑。自上观之，至于子胥、比干，皆不足贵也。</p>
<p>“丘之所以说我者，若告我以鬼事，则我不能知也；若告我以人事者，不过此矣，皆吾所闻知也。今吾告子以人之情，目欲视色，耳欲听声，口欲察味，志气欲盈。人上寿百岁，中寿八十，下寿六十，除病瘐(yǔ)、死丧、忧患，其中开口而笑者，一月之中不过四五日而已矣。天与地无穷，人死者有时，操有时之具而托于无穷之间，忽然无异骐骥之驰过隙也。不能说其志意，养其寿命者，皆非通道者也。</p>
<p>“丘之所言，皆吾之所弃也，亟去走归，无复言之！子之道，狂狂汲汲，诈巧虚伪事也，非可以全真也，奚足论哉！”</p>
<p>孔子再拜趋走，出门上车，执辔(pèi)三失，目茫然无见，色若死灰，据轼低头，不能出气。归到鲁东门外，适遇柳下季。柳下季曰：​“今者阙然数日不见，车马有行色，得微往见跖邪？​”</p>
<p>孔于仰天而叹曰：​“然。​”</p>
<p>柳下季曰：​“跖得无逆汝意若前乎？​”</p>
<p>孔子曰：​“然。丘所谓无病而自灸也，疾走料虎头，编虎须，几不免虎口哉！”</p>
<p>    </p>
<p>子张问于满苟得曰：​“盍不为行？无行则不信，不信则不任，不任则不利。故观之名，计之利，而义真是也。若弃名利，反之于心，则夫士之为行，不可一日不为乎！”</p>
<p>满苟得曰：​“<u>无耻者富，多信者显</u>。夫名利之大者，几在无耻而信。故观之名，计之利，而信真是也。若弃名利，反之于心，则夫士之为行，抱其天乎！”</p>
<p>子张曰：​“昔者桀、纣贵为天子，富有天下。今谓臧聚曰，汝行如桀、纣，则有怍色，有不服之心者，小人所贱也。仲尼、墨翟，穷为匹夫，今谓宰相曰，子行如仲尼、墨翟。则变容易色称不足，士诚贵也。故势为天子，未必贵也；穷为匹夫，未必贱也。贵贱之分，在行之美恶。​”</p>
<p>满苟得曰：​“小盗者拘，大盗者为诸侯，诸侯之门，仁义存焉。昔者桓公小白杀兄入嫂，而管仲为臣；田成子常杀君窃国，而孔子受币。论则贱之，行则下之，则是言行之情悖战于胸中也，不亦拂乎！故《书》曰：‘孰恶孰美，成者为首不成者为尾。’”</p>
<p>子张曰：​“子不为行，即将疏戚无伦，贵贱无义，长幼无序。五纪六位，将何以为别乎？​”</p>
<p>满苟得曰：​“尧杀长子，舜流母弟，疏戚有伦乎？汤放桀，武王杀纣，贵贱有义乎？王季为適，周公杀兄，长幼有序乎？儒者伪辞，墨子兼爱，五纪六位将有别乎？</p>
<p>“且子正为名，我正为利。名利之实，不顺于理，不监于道。吾日与子讼于无约，曰：‘小人殉财，君子殉名，其所以变其情，易其性，则异矣；乃至于<u>弃其所为而殉其所不为，则一也</u>。’ 故曰，无为小人，反殉而天；无为君子，从天之理。若枉若直，相而天极。面观四方，与时消息。若是若非，执而圆机；独成而意，与道徘徊。无转而行，无成而义，将失而所为。无赴而富，无殉而成，将弃而天。</p>
<p>“比干剖心，子胥抉眼，忠之祸也；直躬证父，尾生溺死，信之患也；鲍子立干，申子自埋，廉之害也；孔子不见母，匡子不见父，义之失也。此上世之所传，下世之所语，以为士者，正其言，必其行，故服其殃，离其患也。​”</p>
<p>    </p>
<p>无足问于知和曰：​“人卒未有不兴名就利者。彼富则人归之，归则下之，下则贵之。夫见下贵者，所以长生安体乐意之道也。今子独无意焉，知不足邪，意知而力不能行邪！故推正不忘邪？​”</p>
<p>知和曰：​“今夫此人以为与己同时而生，同乡而处者，以为夫绝俗过世之士焉；是专无主正，所以览古今之时，是非之分也，与俗化。世去至重，弃至尊，以为其所为也。此其所以论长生安体乐意之道，不亦远乎！惨怛(dá)之疾，恬愉之安，不监于体；怵惕(tì)之恐，欣欢之喜，不监于心；<u>知为为而不知所以为，是以贵为天子，富有天下，而不免于患也</u>。​”</p>
<p>无足曰：​“夫富之于人，无所不利，穷美究势，至人之所不得逮，贤人之所不能及，侠人之勇力而以为威强，秉人之知谋以为明察，因人之德以为贤良，非享国而严若君父。且夫声色滋味权势之于人，心不待学而乐之，体不待象而安之。夫欲恶避就，固不待师，此人之性也。天下虽非我，孰能辞之！”</p>
<p>知和曰：​“知者之为，故动以百姓，不违其度，是以足而不争，无以为故不求。不足故求之，争四处而不自以为贪；有余故辞之，弃天下而不自以为廉。廉贪之实，非以迫外也，反监之度。势为天子而不以贵骄人，富有天下而不以财戏人。计其患，虑其反，以为害于性，故辞而不受也，非以要名誉也。尧、舜为帝而雍，非仁天下也，不以美害生也；善卷、许由得帝而不受，非虚辞让也，不以事害己。此皆就其利，辞其害，而天下称贤焉，则可以有之，彼非以兴名誉也。​”</p>
<p>无足曰：​“必持其名，苦体绝甘，约养以持生，则亦犹病长厄而不死者也。​”</p>
<p>知和曰：​“<u>平为福，有余为害者，物莫不然，而财其甚者也</u>。</p>
<p>“今富人，耳营钟鼓管籥(yuè)之声，口嗛(qiè)于刍豢醪(láo)醴之味，以感其意，遗忘其业，可谓乱矣；</p>
<p>“侅(gāi)溺于冯气，若负重行而上坂也，可谓苦矣；</p>
<p>“贪财而取慰，贪权而取竭，静居则溺，体泽则冯，可谓疾矣；</p>
<p>“为欲富就利，故满若堵耳而不知避，且冯而不舍，可谓辱矣；</p>
<p>“财积而无用，服膺而不舍，满心戚醮(jiào)，求益而不止，可谓忧矣；</p>
<p>“内则疑劫请之贼，外则畏寇盗之害，内周楼疏，外不敢独行，可谓畏矣。</p>
<p>“此六者，天下之至害也，皆遗忘而不知察，<u>及其患至，求尽性竭财，单以反一日之无故而不可得也</u>。故观之名则不见，求之利则不得，缭意绝体而争此，不亦惑乎！”</p>
<p>    </p>
<hr>
<h3 id="说剑"><a class="header" href="#说剑">说剑</a></h3>
<p>昔赵文王喜剑，剑士夹门而客三千余人，日夜相击于前，死伤者岁百余人。好之不厌。如是三年，国衰，诸侯谋之。</p>
<p>太子悝(kuī)患之，募左右曰：​“孰能说王之意止剑士者，赐之千金。​”</p>
<p>左右曰：​“庄子当能。​”</p>
<p>太子乃使人以千金奉庄子。庄子弗受，与使者俱，往见太子，曰：​“太子何以教周，赐周千金？​”</p>
<p>太子曰：​“闻夫子明圣，谨奉千金以币从者。夫子弗受，悝尚何敢言。​”</p>
<p>庄子曰：​“闻太子所欲用周者，欲绝王之喜好也。使臣上说大王而逆王意，下不当太子，则身刑而死，周尚安所事金乎？使臣上说大王，下当太子，赵国何求而不得也！”</p>
<p>太子曰：​“然。吾王所见，唯剑士也。​”</p>
<p>庄子曰：​“诺。周善为剑。​”</p>
<p>太子曰：​“然吾王所见剑士，皆蓬头突鬓，垂冠，曼胡之缨，短后之衣，嗔目而语难，王乃说之。今夫子必儒服而见王，事必大逆。​”</p>
<p>庄子曰：​“请治剑服。​”</p>
<p>治剑服三日，乃见太子。太子乃与见王。王脱白刃待之。</p>
<p>庄子入殿门不趋，见王不拜。王曰：​“子欲何以教寡人，使太子先？​”</p>
<p>曰：​“臣闻大王喜剑，故以剑见王。​”</p>
<p>王曰：​“子之剑何能禁制？​”</p>
<p>曰：​“臣之剑，十步一人，千里不留行。​”</p>
<p>王大悦之，曰：​“天下无敌矣。​”</p>
<p>庄子曰：​“夫为剑者，示之以虚，开之以利，后之以发，先之以至。愿得试之。​”</p>
<p>王曰：​“夫子休，就舍待命，令设戏请夫子。​”</p>
<p>王乃校剑士七日，死伤者六十余人，得五六人，使奉剑于殿下，乃召庄子。</p>
<p>王曰：​“今日试使士敦剑。​”</p>
<p>庄子曰：​“望之久矣！”</p>
<p>王曰：​“夫子所御杖，长短何如？​”</p>
<p>曰：​“臣之所奉皆可。然臣有三剑，唯王所用，请先言而后试。​”</p>
<p>王曰：​“愿闻三剑。​”</p>
<p>曰：​“有天子之剑，有诸侯之剑，有庶人之剑。​”</p>
<p>王曰：​“天子之剑何如？​”</p>
<p>曰：​“天子之剑，以燕谿石城为锋。齐岱为锷，晋卫为脊，周宋为镡(xín)，韩魏为夹，包以四夷，裹以四时，绕以渤海，带以恒山，制以五行，论以刑德，开以阴阳，持以春夏，行以秋冬。此剑，直之无前，举之无上，案之无下，运之无旁。上决浮云，下绝地纪。此剑一用，匡诸侯，天下服矣。此天子之剑也。​”</p>
<p>文王芒然自失，曰：​“诸侯之剑何如？​”</p>
<p>曰：​“诸侯之剑，以知勇士为锋，以清廉士为锷，以贤良士为脊，以忠圣士为镡，以豪桀士为夹。此剑，直之亦无前，举之亦无上，案之亦无下，运之亦无旁。上法圆天以顺三光；下法方地以顺四时；中和民意以安四乡。此剑一用，如雷霆之震也，四封之内，无不宾服而听从君命者矣。此诸侯之剑也。​”</p>
<p>王曰：​“庶人之剑何如？​”</p>
<p>曰：​“庶人之剑，蓬头突鬓，垂冠，曼胡之缨，短后之衣，嗔目而语难。相击于前，上斩颈领，下决肝肺。此庶人之剑。无异于斗鸡，一旦命已绝矣，无所用于国事。今大王有天子之位而好庶人之剑，臣窃为大王薄之。​”</p>
<p>王乃牵而上殿，宰人上食，王三环之。 庄子曰：​“大王安坐定气，剑事已毕奏矣！”</p>
<p>于是文王不出宫三月，剑士皆服毙其处也。</p>
<p>    </p>
<hr>
<h3 id="渔父"><a class="header" href="#渔父">渔父</a></h3>
<p>孔子游乎缁帷之林，休坐乎杏坛之上。弟子读书，孔子弦歌鼓琴，奏曲未半。有渔父者，下船而来，须眉交白，被发揄(yú)袂(mèi)，行原以上，距陆而止，左手据膝，右手持颐以听。</p>
<p>曲终而招子贡、子路，二人俱对。客指孔子曰：​“彼何为者也？​”</p>
<p>子路对曰：​“鲁之君子也。​”</p>
<p>客问其族。子路对曰：​“族孔氏。​”</p>
<p>客曰：​“孔氏者何治也？​”</p>
<p>子路未应，子贡对曰：​“孔氏者，性服忠信，身行仁义，饰礼乐，选人伦，上以忠于世主，下以化于齐民，将以利天下。此孔氏之所治也。​”</p>
<p>又问曰：​“有土之君与？​”</p>
<p>子贡曰：​“非也。​”</p>
<p>“侯王之佐与？​”</p>
<p>子贡曰：​“非也”​。</p>
<p>“侯王之佐与？​”</p>
<p>子贡曰：​“非也”​。</p>
<p>客乃笑而还行，言曰：​“仁则仁矣，恐不免其身。<u>苦心劳形，以危其真</u>。呜呼，远哉其分于道也！”</p>
<p>子贡还，报孔子。孔子推琴而起曰：​“其圣人与！” 乃下求之，至于泽畔，方将杖拏(ná)而引其船，顾见孔子，还乡而立。孔子反走，再拜而进。</p>
<p>客曰：​“子将何求？​”</p>
<p>孔子曰：​“曩(nǎng)者先生有绪言而去，丘不肖，未知所谓，窃待于下风，幸闻咳唾之音，以卒相丘也。​”</p>
<p>客曰：​“嘻！甚矣，子之好学也！”</p>
<p>孔子再拜而起曰：​“丘少而修学，以至于今，六十九岁矣，无所得闻至教，敢不虚心！”</p>
<p>客曰：​“同类相从，同声相应，固天之理也。吾请释吾之所有而经子之所以。子之所以者，人事也。天子、诸侯、大夫、庶人，此四者自正，治之美也，四者离位而乱莫大焉。官治其职，人处其事，乃无所陵。</p>
<p>“故田荒室露，衣食不足，征赋不属，妻妾不和，长少无序，庶人之忧也；</p>
<p>“能不胜任，官事不治，行不清白，群下荒怠，功美不有，爵禄不持，大夫之忧也；</p>
<p>“廷无忠臣，国家昏乱，工技不巧，贡职不美，春秋后伦，不顺天子，诸侯之忧也；</p>
<p>“阴阳不和，寒暑不时，以伤庶物，诸侯暴乱，擅相攘伐，以残民人，礼乐不节，财用穷匮，人伦不饬(chì)，百姓淫乱，天子之忧也。</p>
<p>“今子既上无君侯有司之势，而下无大臣职事之官，而擅饰礼乐，选人伦，以化齐民，不亦泰多事乎！</p>
<p>“且人有八疵，事有四患，不可不察也。非其事而事之，谓之摠(zǒng)；莫之顾而进之，谓之佞；希意道言，谓之谄；不择是非而言，谓之谀；好言人之恶，谓之谗；析交离亲，谓之贼；称誉诈伪以败恶人，谓之慝(tè)；不择善否，两容颊适，偷拔其所欲，谓之险。<u>此八疵者，外以乱人，内以伤身，君子不友，明君不臣</u>。</p>
<p>“所谓四患者，好经大事，变更易常，以挂功名，谓之叨；专知擅事，侵人自用，谓之贪；见过不更，闻谏愈甚，谓之很；人同于己则可，不同于己，虽善不善，谓之矜。此四患也。能去八疵，无行四患，而始可教已。​”</p>
<p>孔子愀然而叹，再拜而起曰：​“丘再逐于鲁，削迹于卫，伐树于宋，围于陈、蔡。丘不知所失，而离此四谤者何也？​”</p>
<p>客凄然变容曰：​“甚矣，子之难悟也！<u>人有畏影恶迹而去之走者，举足愈数而迹愈多，走愈疾而影不离身，自以为尚迟，疾走不休，绝力而死</u>。<u>不知处阴以休影，处静以息迹</u>，愚亦甚矣！子审仁义之间，察同异之际，观动静之变，适受与之度，理好恶之情，和喜怒之节，而几于不免矣。<u>谨修而身，慎守其真，还以物与人，则无所累矣</u>。今不修之身而求之人，不亦外乎！”</p>
<p>孔子愀然曰：​“请问何谓真？​”</p>
<p>客曰：​“<u>真者，精诚之至也</u>。不精不诚，不能动人。故<u>强哭者，虽悲不哀；强怒者，虽严不威；强亲者，虽笑不和</u>。真悲无声而哀，真怒未发而威，真亲未笑而和。<u>真在内者，神动于外，是所以贵真也</u>。</p>
<p>“其用于人理也，事亲则慈孝，事君则忠贞，饮酒则欢乐，处丧则悲哀。忠贞以功为主，饮酒以乐为主，处丧以哀为主，事亲以适为主。功成之美，无一其迹矣；事亲以适，不论所以矣；饮酒以乐，不选其具矣；处丧以哀，无问其礼矣。礼者，世俗之所为也；<u>真者，所以受于天也，自然不可易也</u>。</p>
<p>“故圣人法天贵真，不拘于俗。愚者反此。不能法天而恤于人，不知贵真，禄禄而受变于俗，故不足。惜哉，子之蚤湛(dān)于人伪而晚闻大道也！”</p>
<p>孔子又再拜而起曰：​“今者丘得遇也，若天幸然。先生不羞，而比之服役，而身教之。敢问舍所在，请因受业而卒学大道。​”</p>
<p>客曰：​“吾闻之，可与往者，与之至于妙道；不可与往者，不知其道，慎勿与之，身乃无咎。子勉之，吾去子矣，吾去子矣！” 乃刺船而去，延缘苇间。</p>
<p>    </p>
<p>颜渊还车，子路授绥，孔子不顾，待水波定，不闻拏音而后敢乘。</p>
<p>子路旁车而问曰：​“由得为役久矣，未尝见夫子遇人如此其威也。万乘之主，千乘之君，见夫子未尝不分庭伉礼，夫子犹有倨傲之容。今渔父杖拏逆立，而夫子曲要磬(qìng)折，言拜而应，得无太甚乎？门人皆怪夫子矣，渔人何以得此乎？​”</p>
<p>孔子伏轼而叹曰：​“甚矣，由之难化也！湛于礼仪有间矣，而朴鄙之心至今未去。进，吾语汝！夫遇长不敬，失礼也；见贤不尊，不仁也。彼非至人，不能下人，下人不精，不得其真，故长伤身。</p>
<p>“惜哉！不仁之于人也，祸莫大焉，而由独擅之。且道者，万物之所由也。庶物失之者死，得之者生，<u>为事逆之则败，顺之则成</u>。故道之所在，圣人尊之。今渔父之于道，可谓有矣，吾敢不敬乎！”</p>
<p>    </p>
<hr>
<h3 id="列御寇"><a class="header" href="#列御寇">列御寇</a></h3>
<p>列御寇之齐，中道而反，遇伯昏瞀人。</p>
<p>伯昏瞀人曰：​“奚方而反？​”</p>
<p>曰：​“吾惊焉。​”</p>
<p>曰：​“恶乎惊？​”</p>
<p>曰：​“吾尝食于十浆，而五浆先馈。​”</p>
<p>伯昏瞀人曰：​“若是，则汝何为惊已？​”</p>
<p>曰：​“夫内诚不解，形谍成光，以外镇人心，使人轻乎贵老，而䪢其所患。夫浆人特为食羹之货，无多余之赢，其为利也薄，其为权也轻，而犹若是，而况于万乘之主乎！身劳于国而知尽于事，彼将任我以事而效我以功，吾是以惊。​”</p>
<p>伯昏督人曰：​“善哉观乎！女处已，人将保女矣！”</p>
<p>无几何而往，则户外之屦(jù)满矣。伯昏瞀人北面而立，敦杖蹙之乎颐，立有间，不言而出。</p>
<p>宾者以告列子，列子提屦，跣(xiǎn)而走，暨乎门，曰：​“先生既来，曾不发药乎？​”</p>
<p>曰：​“已矣，吾固告汝曰‘人将保汝’，果保汝矣。非汝能使人保汝，而汝不能使人无保汝也，而焉用之感豫出异也！必且有感，摇而本才，又无谓也。与汝游者又莫汝告也，彼所小言，尽人毒也。莫觉莫悟，何相孰也！<u>巧者劳而知者忧，无能者无所求，饱食而敖游，泛若不系之舟，虚而敖游者也</u>。​”</p>
<p>    </p>
<p>郑人缓也，呻吟于裘氏之地。祇三年而缓为儒，河润九里，泽及三族，使其弟墨。儒墨相与辩，其父助翟。十年而缓自杀。其父梦之曰：​“使而子为墨者予也。阖尝视其良，既为秋柏之实矣？​”</p>
<p>夫造物者之报人也，不报其人而报其人之天，彼故使彼。夫人以己为有以异于人，以贱其亲，齐人之井饮者相捽(zuó)也。故曰今之世皆缓也。自是，有德者以不知也，而况有道者乎！古者谓之遁天之刑。</p>
<p><u>圣人安其所安，不安其所不安；众人安其所不安，不安其所安</u>。</p>
<p>    </p>
<p>庄子曰：​“<u>知道易，勿言难</u>。知而不言，所以之天也；知而言之，所以之人也；古之至人天而不人。​”</p>
<p>朱泙(píng)漫学屠龙于支离益，单千金之家，三年技成而无所用其巧。</p>
<p>圣人以必不必，故无兵；众人以不必必之，故多兵；顺于兵故，行有求兵，恃之则亡。</p>
<p>小夫之知，不离苞苴(jū)竿牍，敝精神乎蹇(jiǎn)浅，而欲兼济道物，太一形虚。若是者，迷惑于宇宙，形累不知太初。彼至人者，归精神乎无始，而甘冥乎无何有之乡。水流乎无形，发泄乎太清。悲哉乎汝为，<u>知在毫毛，而不知大宁</u>！</p>
<p>    </p>
<p>宋人有曹商者，为宋王使秦。其往也，得车数乘；王说之，益车百乘。反于宋，见庄子曰：​“夫处穷闾厄巷，困窘织屦，槁项黄馘(guó)者，商之所短也；一悟万乘之主而从车百乘者，商之所长也。​”</p>
<p>庄子曰：​“秦王有病召医，破痈溃痤(cuó)者得车一乘，舐痔者得车五乘，所治愈下，得车愈多。子岂治其痔邪，何得车之多也？子行矣！”</p>
<p>    </p>
<p>鲁哀公乎问乎颜阖曰：​“吾以仲尼为贞干，国其有瘳乎？​”</p>
<p>曰：​“殆哉圾乎！仲尼方且饰羽而画，从事华辞，以支为旨，忍性以视民而不知不信，受乎心，宰乎神，夫何足以上民！彼宜女与，予颐与，误而可矣！<u>今使民离实学伪，非所以视民也，为后世虑</u>，不若休之。难治也！”</p>
<p><u>施于人而不忘，非天布也</u>。商贾不齿，虽以事齿之，神者弗齿。</p>
<p><u>为外刑者，金与木也；为内刑者，动与过也</u>。宵人之离外刑者，金木讯之；离内刑者，阴阳食之。夫免乎外内之刑者，唯真人能之。</p>
<p>    </p>
<p>孔子曰：​“凡人心险于山川，难于知天。天犹有春秋冬夏旦暮之期，人者厚貌深情。故有貌愿而益，有长若不肖，有顺懁(xuān)而达，有坚而缦，有缓而釬(hàn)。故其就义若渴者，其去义若热。故<u>君子远使之而观其忠，近使之而观其敬，烦使之而观其能，卒然问焉而观其知，急与之期而观其信，委之以财而观其仁，告之以危而观其节，醉之以酒而观其则，杂之以处而观其色</u>。九征至，不肖人得矣。​”</p>
<p>    </p>
<p>正考父一命而伛，再命而偻，三命而俯，循墙而走，孰敢不轨！如而夫者，一命而吕钜，再命而于车上舞，三命而名诸父，孰协唐、许！</p>
<p>贼莫大乎德有心而心有睫，及其有睫也而内视，内视而败矣。凶德有五，中德为首。何谓中德？中德也者，有以自好也，而吡(pǐ)其所不为者也。</p>
<p>穷有八极，达有三必，形有六府。美、髯、长、大、壮、丽、勇、敢，八者俱过人也，因以是穷。缘循，偃佒(yǎng)，困畏不若人，三者俱通达。智慧外通，勇动多怨，仁义多责。达生之情者傀，达于知者肖，达大命者随，达小命者遭。</p>
<p>    </p>
<p>人有见宋王者，锡车十乘，以其十乘骄稚庄子。</p>
<p>庄子曰：​“河上有家贫恃纬萧而食者，其子没于渊，得千金之珠。其父谓其子曰：‘取石来锻之！夫千金之珠，必在九重之渊而骊龙颔下。子能得珠者，必遭其睡也。使骊龙而寤，子尚奚微之有哉！’今宋国之深，非直九重之渊也；宋王之猛，非直骊龙也。子能得车者，必遭其睡也；使宋王而寤，子为䪢(jī)粉夫！”</p>
<p>    </p>
<p>或聘于庄子，庄子应其使曰：​“子见夫牺牛乎？衣以文绣，食以刍叔。及其牵而入于大庙，虽欲为孤犊，其可得乎！”</p>
<p>    </p>
<p>庄子将死，弟子欲厚葬之。庄子曰：​“<u>吾以天地为棺椁，以日月为连璧，星辰为珠玑，万物为赍(jī)送</u>。吾葬具岂不备邪？何以加此！”</p>
<p>弟子曰：​“吾恐乌鸢(yuān)之食夫子也。​”</p>
<p>庄子曰：​“在上为乌鸢食，在下为蝼蚁食，夺彼与此，何其偏也！”</p>
<p>以不平平，其平也不平；以不征征，其征也不征。明者唯为之使，神者征之。夫明之不胜神也久矣，而愚者恃其所见入于人，其功外也，不亦悲乎！</p>
<p>    </p>
<hr>
<h3 id="天下"><a class="header" href="#天下">天下</a></h3>
<p>天下之治方术者多矣，皆以其有为不可加矣。古之所谓道术者，果恶乎在？</p>
<p>曰：​“无乎不在。​”</p>
<p>曰：​“神何由降？明何由出？​”​</p>
<p>“圣有所生，王有所成，皆原于一。​”</p>
<p>不离于宗，谓之天人；不离于精，谓之神人；不离于真，谓之至人。以天为宗，以德为本，以道为门，兆于变化，谓之圣人；以仁为恩，以义为理，以礼为行，以乐为和，熏然慈仁，谓之君子；</p>
<p>以法为分，以名为表，以参为验，以稽为决，其数一二三四是也，百官以此相齿；以事为常，以衣食为主，蕃息畜藏，老弱孤寡为意，皆有以养，民之理也。</p>
<p>古之人其备乎！配神明，醇天地，育万物，和天下，泽及百姓，明于本数，系于末度，六通四辟，小大精粗，其运无乎不在。其明而在数度者，旧法、世传之史尚多有之；其在于《诗》​《书》​《礼》​《乐》者，邹鲁之士、搢绅先生多能明之。​《诗》以道志，​《书》以道事，​《礼》以道行，​《乐》以道和，​《易》以道阴阳，​《春秋》以道名分，其数散于天下而设于中国者，百家之学时或称而道之。</p>
<p>天下大乱，贤圣不明，道德不一。天下多得一察焉以自好。譬如耳目鼻口，皆有所明，不能相通。犹百家众技也，皆有所长，时有所用。虽然，不该不遍，一曲之士也。</p>
<p>判天地之美，析万物之理，察古人之全。寡能备于天地之美，称神明之容。是故内圣外王之道，暗而不明，郁而不发。</p>
<p>天下之人各为其所欲焉，以自为方。悲夫，百家往而不反，必不合矣！后世之学者，不幸不见天地之纯，古人之大体，道术将为天下裂。</p>
<p>    </p>
<p>不侈于后世，不靡于万物，不晖于数度，以绳墨自矫，而备世之急。古之道术有在于是者。墨翟、禽滑厘闻其风而说之。为之大过，已之大循。作为《非乐》​，命之曰《节用》​；生不歌，死无服。墨子泛爱，兼利而非斗，其道不怒；又好学而博，不异，不与先王同，毁古之礼乐。</p>
<p>黄帝有《咸池》​，尧有《大章》​，舜有《大韶》​，禹有《大夏》​，汤有《大濩(huò)》​，文王有《辟雍》之乐，武王、周公作《武》​。古之丧礼，贵贱有仪，上下有等，天子棺椁七重，诸侯五重，大夫三重，士再重。今墨子独生不歌，死不服，桐棺三寸而无椁，以为法式。以此教人，恐不爱人；以此自行，固不爱己。未败墨子道，虽然，歌而非歌，哭而非哭，乐而非乐，是果类乎？其生也勤，其死也薄，其道大觳(hú)；使人忧，使人悲，其行难为也，恐其不可以为圣人之道，反天下之心，天下不堪。墨子虽独能任，奈天下何！离于天下，其去王也远矣！</p>
<p>墨子称道曰：​“昔禹之湮(yān)洪水，决江河而通四夷九州也。名川三百，支川三千，小者无数。禹亲自操橐(tuó)耜(sì)，而九杂天下之川；腓无胈(bá)，胫无毛，沐甚雨，栉(zhì)疾风，置万国。禹大圣也，而形劳天下也如此。​” 使后世之墨者，多以裘褐为衣，以跂(qí)蹻(jué)为服，日夜不休，以自苦为极，曰：​“不能如此，非禹之道也，不足谓墨。​”</p>
<p>相里勤之弟子，五侯之徒，南方之墨者苦获、己齿、邓陵子之属，俱诵《墨经》而倍谲不同，相谓别墨；以坚白同异之辩相訾，以觭偶不仵之辞相应；以巨子为圣人，皆愿为之尸，冀得为其后世，至今不决。</p>
<p>墨翟、禽滑厘之意则是，其行则非也。将使后世之墨者，必自苦以腓无胈、胫无毛，相进而已矣。乱之上也，治之下也。虽然，墨子真天下之好也，将求之不得也，虽枯槁不舍也，才士也夫！</p>
<p>    </p>
<p><u>不累于俗，不饰于物，不苛于人，不忮于众</u>，愿天下之安宁以活民命。<u>人我之养，毕足而止，以此白心</u>。古之道术有在于是者。宋钘(xínɡ)、尹文闻其风而悦之。作为华山之冠以自表，接万物以别宥为始；语心之容，命之曰心之行，以聏(ér)合欢，以调海内，请欲置之以为主。见侮不辱，救民之斗，禁攻寝兵，救世之战。以此周行天下，上说下教，虽天下不取，强聒而不舍者也，故曰上下见厌而强见也。</p>
<p>虽然，其为人太多，其自为太少，曰：​“请欲固置五升之饭足矣。​” 先生恐不得饱，弟子虽饥，不忘天下。日夜不休，曰：​“我必得活哉！” 图傲乎，救世之士哉！曰：​“君子不为苛察，不以身假物。​” 以为无益于天下者，明之不如已也，以禁攻寝兵为外，以情欲寡浅为内，其小大精粗，其行适至是而止。</p>
<p>    </p>
<p>公而不党，易而无私，决然无主，趣物而不两，不顾于虑，不谋于知，于物无择，与之俱往。古之道术有在于是者。彭蒙、田骈、慎到闻其风而悦之。齐万物以为首，曰：​“天能覆之而不能载之，地能载之而不能覆之，大道能包之而不能辩之。​” 知万物皆有所可，有所不可，故曰：​“选则不偏，教则不至，道则无遗者矣。​”</p>
<p>是故慎到弃知去己，而缘不得已，泠汰于物，以为道理，曰：​“知不知，将薄知而后邻伤之者也。​” 謑(xǐ)髁(kē)无任，而笑天下之尚贤也；纵脱无行，而非天下之大圣；椎拍輐(wàn)断，与物宛转，舍是与非，苟可以免。不师知虑，不知前后，魏然而已矣。推而后行，曳而后往，若飘风之还，若落羽之旋，若磨石之隧，全而无非，动静无过，未尝有罪。是何故？夫无知之物，无建己之患，无用知之累，动静不离于理，是以终身无誉。</p>
<p>故曰：​“至于若无知之物而已，无用贤圣。夫块不失道。​” 豪桀相与笑之曰：​“慎到之道，非生人之行，而至死人之理，适得怪焉。​”</p>
<p>田骈亦然，学于彭蒙，得不教焉。彭蒙之师曰：​“古之道人，至于莫之是、莫之非而已矣。其风窢(huò)然，恶可而言？​” 常反人，不见观，而不免于魭(wǎn)断。其所谓道非道，而所言之韪不免于非。彭蒙、田骈、慎到不知道。虽然，概乎皆尝有闻者也。</p>
<p>    </p>
<p><u>以本为精，以物为粗，以有积为不足</u>，澹然独与神明居。古之道术有在于是者。关尹、老聃闻其风而悦之。建之以常无有，主之以太一。以濡弱谦下为表，以空虚不毁万物为实。</p>
<p>关尹曰：​“在己无居，形物自著。<u>其动若水，其静若镜，其应若响</u>。芴乎若亡，寂乎若清。同焉者和，得焉者失。未尝先人而常随人。​”</p>
<p>老聃曰：​“知其雄，守其雌，为天下谿；知其白，守其辱，为天下谷。​” <u>人皆取先，己独取后</u>。曰受天下之垢；<u>人皆取实，己独取虚</u>。无藏也故有余。岿然而有余。其行身也，徐而不费，无为也而笑巧。人皆求福，己独曲全。曰苟免于咎。以深为根，以约为纪。曰坚则毁矣，锐则挫矣。常宽容于物，不削于人，可谓至极。</p>
<p>关尹、老聃乎，古之博大真人哉！</p>
<p>    </p>
<p>芴漠无形，变化无常，死与生与，天地并与，神明往与！芒乎何之，忽乎何适，万物毕罗，莫足以归，古之道术有在于是者。庄周闻其风而悦之。以谬悠之说，荒唐之言，无端崖之辞，时恣纵而不傥，不以觭(jī)见之也。以天下为沉浊，不可与庄语，以卮言为曼衍，以重言为真，以寓言为广。<u>独与天地精神往来</u>，而不敖睨于万物。不谴是非，以与世俗处。其书虽瑰玮而连犿(fān)无伤也。其辞虽参差而諔(chù)诡可观。彼其充实，不可以已，<u>上与造物者游，而下与外死生、无终始者为友</u>。其于本也，弘大而辟，深闳而肆；其于宗也，可谓稠适而上遂矣。虽然，其应于化而解于物也，其理不竭，其来不蜕，芒乎昧乎，未之尽者。</p>
<p>    </p>
<p>惠施多方，其书五车，其道舛驳，其言也不中。历物之意，曰：​“至大无外，谓之大一；至小无内，谓之小一。无厚，不可积也，其大千里。天与地卑，山与泽平。日方中方睨，物方生方死。大同而与小同异，此之谓‘小同异’；万物毕同毕异，此之谓‘大同异’。南方无穷而有穷。今日适越而昔来。连环可解也。我知天之中央，燕之北越之南是也。泛爱万物，天地一体也。​”</p>
<p>惠施以此为大，观于天下而晓辩者，天下之辩者相与乐之。卵有毛；鸡三足；郢有天下；犬可以为羊；马有卵；丁子有尾；火不热；山出口；轮不碾地；目不见；指不至，至不绝；龟长于蛇；矩不方，规不可以为圆；凿不围枘(ruì)；飞鸟之景未尝动也；镞(zú)矢之疾而有不行、不止之时；狗非犬；黄马骊牛三；白狗黑；孤驹未尝有母；一尺之捶，日取其半，万世不竭。辩者以此与惠施相应，终身无穷。</p>
<p>桓团、公孙龙辩者之徒，饰人之心，易人之意，能胜人之口，不能服人之心，辩者有囿也。惠施日以其知与人之辩，特与天下之辩者为怪，此其柢(dǐ)也。</p>
<p>然惠施之口谈，自以为最贤，曰：​“天地其壮乎！” 施存雄而无术。南方有倚人焉，曰黄缭，问天地所以不坠不陷，风雨雷霆之故。惠施不辞而应，不虑而对，遍为万物说，说而不休，多而无已，犹以为寡，益之以怪。以反人为实，而欲以胜人为名，是以与众不适也。弱于德，强于物，其涂隩(yù)矣。由天地之道观惠施之能，其犹一蚊一虻之劳者也。其于物也何庸！夫充一尚可，曰愈贵道，几矣！惠施不能以此自宁，散于万物而不厌，卒以善辩为名。惜乎！惠施之才，骀荡而不得，逐万物而不反，是穷响以声，形与影竞走也。悲夫！</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../../Dao/DaoDeJing/BoShu.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M41.4 233.4c-12.5 12.5-12.5 32.8 0 45.3l160 160c12.5 12.5 32.8 12.5 45.3 0s12.5-32.8 0-45.3L109.3 256 246.6 118.6c12.5-12.5 12.5-32.8 0-45.3s-32.8-12.5-45.3 0l-160 160z"/></svg></span>
                            </a>

                            <a rel="next prefetch" href="../../Dao/ZhuangZi/Core.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M278.6 233.4c12.5 12.5 12.5 32.8 0 45.3l-160 160c-12.5 12.5-32.8 12.5-45.3 0s-12.5-32.8 0-45.3L210.7 256 73.4 118.6c-12.5-12.5-12.5-32.8 0-45.3s32.8-12.5 45.3 0l160 160z"/></svg></span>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../../Dao/DaoDeJing/BoShu.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M41.4 233.4c-12.5 12.5-12.5 32.8 0 45.3l160 160c12.5 12.5 32.8 12.5 45.3 0s12.5-32.8 0-45.3L109.3 256 246.6 118.6c12.5-12.5 12.5-32.8 0-45.3s-32.8-12.5-45.3 0l-160 160z"/></svg></span>
                    </a>

                    <a rel="next prefetch" href="../../Dao/ZhuangZi/Core.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M278.6 233.4c12.5 12.5 12.5 32.8 0 45.3l-160 160c-12.5 12.5-32.8 12.5-45.3 0s-12.5-32.8 0-45.3L210.7 256 73.4 118.6c-12.5-12.5-12.5-32.8 0-45.3s32.8-12.5 45.3 0l160 160z"/></svg></span>
                    </a>
            </nav>

        </div>

        <template id=fa-eye><span class=fa-svg><svg xmlns="http://www.w3.org/2000/svg" viewBox="0 0 576 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M288 32c-80.8 0-145.5 36.8-192.6 80.6C48.6 156 17.3 208 2.5 243.7c-3.3 7.9-3.3 16.7 0 24.6C17.3 304 48.6 356 95.4 399.4C142.5 443.2 207.2 480 288 480s145.5-36.8 192.6-80.6c46.8-43.5 78.1-95.4 93-131.1c3.3-7.9 3.3-16.7 0-24.6c-14.9-35.7-46.2-87.7-93-131.1C433.5 68.8 368.8 32 288 32zM432 256c0 79.5-64.5 144-144 144s-144-64.5-144-144s64.5-144 144-144s144 64.5 144 144zM288 192c0 35.3-28.7 64-64 64c-11.5 0-22.3-3-31.6-8.4c-.2 2.8-.4 5.5-.4 8.4c0 53 43 96 96 96s96-43 96-96s-43-96-96-96c-2.8 0-5.6 .1-8.4 .4c5.3 9.3 8.4 20.1 8.4 31.6z"/></svg></span></template>
        <template id=fa-eye-slash><span class=fa-svg><svg xmlns="http://www.w3.org/2000/svg" viewBox="0 0 640 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M38.8 5.1C28.4-3.1 13.3-1.2 5.1 9.2S-1.2 34.7 9.2 42.9l592 464c10.4 8.2 25.5 6.3 33.7-4.1s6.3-25.5-4.1-33.7L525.6 386.7c39.6-40.6 66.4-86.1 79.9-118.4c3.3-7.9 3.3-16.7 0-24.6c-14.9-35.7-46.2-87.7-93-131.1C465.5 68.8 400.8 32 320 32c-68.2 0-125 26.3-169.3 60.8L38.8 5.1zM223.1 149.5C248.6 126.2 282.7 112 320 112c79.5 0 144 64.5 144 144c0 24.9-6.3 48.3-17.4 68.7L408 294.5c5.2-11.8 8-24.8 8-38.5c0-53-43-96-96-96c-2.8 0-5.6 .1-8.4 .4c5.3 9.3 8.4 20.1 8.4 31.6c0 10.2-2.4 19.8-6.6 28.3l-90.3-70.8zm223.1 298L373 389.9c-16.4 6.5-34.3 10.1-53 10.1c-79.5 0-144-64.5-144-144c0-6.9 .5-13.6 1.4-20.2L83.1 161.5C60.3 191.2 44 220.8 34.5 243.7c-3.3 7.9-3.3 16.7 0 24.6c14.9 35.7 46.2 87.7 93 131.1C174.5 443.2 239.2 480 320 480c47.8 0 89.9-12.9 126.2-32.5z"/></svg></span></template>
        <template id=fa-copy><span class=fa-svg><svg xmlns="http://www.w3.org/2000/svg" viewBox="0 0 512 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M502.6 70.63l-61.25-61.25C435.4 3.371 427.2 0 418.7 0H255.1c-35.35 0-64 28.66-64 64l.0195 256C192 355.4 220.7 384 256 384h192c35.2 0 64-28.8 64-64V93.25C512 84.77 508.6 76.63 502.6 70.63zM464 320c0 8.836-7.164 16-16 16H255.1c-8.838 0-16-7.164-16-16L239.1 64.13c0-8.836 7.164-16 16-16h128L384 96c0 17.67 14.33 32 32 32h47.1V320zM272 448c0 8.836-7.164 16-16 16H63.1c-8.838 0-16-7.164-16-16L47.98 192.1c0-8.836 7.164-16 16-16H160V128H63.99c-35.35 0-64 28.65-64 64l.0098 256C.002 483.3 28.66 512 64 512h192c35.2 0 64-28.8 64-64v-32h-47.1L272 448z"/></svg></span></template>
        <template id=fa-play><span class=fa-svg><svg xmlns="http://www.w3.org/2000/svg" viewBox="0 0 384 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M73 39c-14.8-9.1-33.4-9.4-48.5-.9S0 62.6 0 80V432c0 17.4 9.4 33.4 24.5 41.9s33.7 8.1 48.5-.9L361 297c14.3-8.7 23-24.2 23-41s-8.7-32.2-23-41L73 39z"/></svg></span></template>
        <template id=fa-clock-rotate-left><span class=fa-svg><svg xmlns="http://www.w3.org/2000/svg" viewBox="0 0 512 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M75 75L41 41C25.9 25.9 0 36.6 0 57.9V168c0 13.3 10.7 24 24 24H134.1c21.4 0 32.1-25.9 17-41l-30.8-30.8C155 85.5 203 64 256 64c106 0 192 86 192 192s-86 192-192 192c-40.8 0-78.6-12.7-109.7-34.4c-14.5-10.1-34.4-6.6-44.6 7.9s-6.6 34.4 7.9 44.6C151.2 495 201.7 512 256 512c141.4 0 256-114.6 256-256S397.4 0 256 0C185.3 0 121.3 28.7 75 75zm181 53c-13.3 0-24 10.7-24 24V256c0 6.4 2.5 12.5 7 17l72 72c9.4 9.4 24.6 9.4 33.9 0s9.4-24.6 0-33.9l-65-65V152c0-13.3-10.7-24-24-24z"/></svg></span></template>



        <script>
            window.playground_copyable = true;
        </script>



        <script src="../../clipboard-1626706a.min.js"></script>
        <script src="../../highlight-abc7f01d.js"></script>
        <script src="../../book-a0b12cfe.js"></script>

        <!-- Custom JS scripts -->



    </div>
    </body>
</html>
