<!DOCTYPE HTML>
<html lang="zh-cn" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>楞严经 - 佛、道、儒</title>


        <!-- Custom HTML head -->

        <meta name="description" content="">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../../favicon.svg">
        <link rel="shortcut icon" href="../../favicon.png">
        <link rel="stylesheet" href="../../css/variables.css">
        <link rel="stylesheet" href="../../css/general.css">
        <link rel="stylesheet" href="../../css/chrome.css">

        <!-- Fonts -->
        <link rel="stylesheet" href="../../FontAwesome/css/font-awesome.css">
        <link rel="stylesheet" href="../../fonts/fonts.css">

        <!-- Highlight.js Stylesheets -->
        <link rel="stylesheet" id="highlight-css" href="../../highlight.css">
        <link rel="stylesheet" id="tomorrow-night-css" href="../../tomorrow-night.css">
        <link rel="stylesheet" id="ayu-highlight-css" href="../../ayu-highlight.css">

        <!-- Custom theme stylesheets -->
        <link rel="stylesheet" href="../../theme/custom.css">


        <!-- Provide site root and default themes to javascript -->
        <script>
            const path_to_root = "../../";
            const default_light_theme = "light";
            const default_dark_theme = "navy";
        </script>
        <!-- Start loading toc.js asap -->
        <script src="../../toc.js"></script>
    </head>
    <body>
    <div id="mdbook-help-container">
        <div id="mdbook-help-popup">
            <h2 class="mdbook-help-title">Keyboard shortcuts</h2>
            <div>
                <p>Press <kbd>←</kbd> or <kbd>→</kbd> to navigate between chapters</p>
                <p>Press <kbd>?</kbd> to show this help</p>
                <p>Press <kbd>Esc</kbd> to hide this help</p>
            </div>
        </div>
    </div>
    <div id="body-container">
        <!-- Work around some values being stored in localStorage wrapped in quotes -->
        <script>
            try {
                let theme = localStorage.getItem('mdbook-theme');
                let sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            const default_theme = window.matchMedia("(prefers-color-scheme: dark)").matches ? default_dark_theme : default_light_theme;
            let theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            let sidebar = null;
            const sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
                sidebar_toggle.checked = false;
            }
            if (sidebar === 'visible') {
                sidebar_toggle.checked = true;
            } else {
                html.classList.remove('sidebar-visible');
            }
        </script>

        <nav id="sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../../toc.html"></iframe>
            </noscript>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="page-wrapper" class="page-wrapper">

            <div class="page">
                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="default_theme">Auto</button></li>
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                    </div>

                    <h1 class="menu-title">佛、道、儒</h1>

                    <div class="right-buttons">

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="楞严经"><a class="header" href="#楞严经">楞严经</a></h1>
<p><a href="#%E5%8D%B7%E4%B8%80">卷一</a> <a href="#%E5%8D%B7%E4%BA%8C">卷二</a> <a href="#%E5%8D%B7%E4%B8%89">卷三</a> <a href="#%E5%8D%B7%E5%9B%9B">卷四</a> <a href="#%E5%8D%B7%E4%BA%94">卷五</a> <a href="#%E5%8D%B7%E5%85%AD">卷六</a></p>
<h3 id="卷一"><a class="header" href="#卷一">卷一</a></h3>
<p>如是我闻。一时，佛在室罗筏城祇桓精舍。与大比丘众千二百五十人俱，皆是无漏大阿罗汉，佛子住持，善超诸有，能于国土成就威仪。从佛转轮，妙堪遗嘱。严净毗尼，弘范三界。应身无量，度脱众生。拔济未来，越诸尘累。其名曰大智舍利弗、摩诃目犍连、摩诃拘罗、富楼那弥多罗尼子、须菩提、优波尼沙陀等而为上首。复有无量辟支无学，并其初心，同来佛所。</p>
<p>属诸比丘，休夏自恣。十方菩萨，谘决心疑。钦奉慈严，将求密义。即时如来敷座宴安，为诸会中宣示深奥。法筵清众得未曾有，迦陵仙音遍十方界。恒沙菩萨来聚道场，文殊师利而为上首。</p>
<p>时，波斯匿王为其父王讳日营斋，请佛宫掖，自迎如来。广设珍羞无上妙味，兼复亲延诸大菩萨。城中复有长者居士同时饭僧，伫佛来应。佛敕文殊分领菩萨及阿罗汉应诸斋主。唯有阿难先受别请，远游未还，不遑僧次。</p>
<p>既无上座及阿阇黎，途中独归。其日无供，即时阿难执持应器，于所游城次第循乞，心中初求最后檀越以为斋主，无问净秽、刹利尊姓及旃陀罗。方行等慈，不择微贱，发意圆成一切众生无量功德。阿难已知，如来世尊诃须菩提及大迦叶为阿罗汉心不均平，钦仰如来开阐无遮，度诸疑谤。经彼城隍，徐步郭门。严整威仪，肃恭斋法。</p>
<p>尔时，阿难因乞食次，经历淫室，遭大幻术。摩登伽女以娑毗迦罗先梵天咒摄入淫席，淫躬抚摩，将毁戒体。如来知彼淫术所加，斋毕旋归。王及大臣、长者居士，俱来随佛愿闻法要。于时，世尊顶放百宝无畏光明，光中出生千叶宝莲，有佛化身，结跏趺坐，宣说神咒。敕文殊师利将咒往护。恶咒销灭，提奖阿难及摩登伽，归来佛所。</p>
<p>阿难见佛，顶礼悲泣，恨无始来，一向多闻，未全道力。殷勤启请十方如来，得成菩提，妙奢摩他、三摩、禅那最初方便。于时，复有恒沙菩萨及诸十方大阿罗汉、辟支佛等俱愿乐闻，退坐默然，承受圣旨。</p>
<p>尔时，世尊在大众中，舒金色臂摩阿难顶，告示阿难及诸大众：​“有三摩提，名大佛顶首楞严王，具足万行，十方如来一门超出，妙庄严路。汝今谛听。​” 阿难顶礼，伏受慈旨。</p>
<p>佛告阿难：​“汝我同气，情均天伦。当初发心，于我法中见何胜相，顿舍世间深重恩爱？​”</p>
<p>阿难白佛：​“我见如来三十二相胜妙殊绝，形体映彻，犹如琉璃。常自思惟，此相非是欲爱所生。何以故？欲气粗浊，腥臊交遘，脓血杂乱，不能发生胜净妙明、紫金光聚。是以渴仰，从佛剃落。​”</p>
<p>佛言：​“善哉！阿难，汝等当知，<u>一切众生从无始来，生死相续，皆由不知常住真心、性净明体。用诸妄想，此想不真，故有轮转</u>。汝今欲研无上菩提，真发明性，应当直心我所问。十方如来同一道故，出离生死皆以直心。心言直故，如是乃至终始地位，中间永无诸委曲相。阿难，我今问汝，当汝发心，缘于如来三十二相，将何所见？谁为爱乐？​”</p>
<p>阿难白佛言：​“世尊，如是爱乐，用我心目，由目观见如来胜相，心生爱乐，故我发心，愿舍生死。​”</p>
<p>佛告阿难：​“如汝所说，真所爱乐，因于心目。若不识知心目所在，则不能得降伏尘劳。譬如国王为贼所侵，发兵讨除，是兵要当知贼所在。使汝流转，心目为咎。吾今问汝：唯心与目，今何所在？​”</p>
<p>    </p>
<p>阿难白佛言世尊：​“一切世间十种异生，同将识心居在身内。纵观如来，青莲花眼，亦在佛面。我今观此，浮根四尘，只在我面。如是识心，实居身内。​”</p>
<p>佛告阿难：​“汝今现坐如来讲堂，观祇陀林今何所在?”</p>
<p>“世尊，此大重阁清净讲堂在给孤园，今祇陀林实在堂外。​”</p>
<p>“阿难，汝今堂中先何所见？​”</p>
<p>“世尊，我在堂中，先见如来，次观大众。如是外望，方瞩林园。​”</p>
<p>“阿难，汝瞩林园，因何有见？​”</p>
<p>“世尊，此大讲堂户牖开豁，故我在堂得远瞻见。​”</p>
<p>佛告阿难：​“如汝所言，身在讲堂，户牖开豁，远瞩林园。亦有众生在此堂中，不见如来，见堂外者？​”</p>
<p>阿难答言：​“世尊，在堂不见如来，能见林泉，无有是处。​”</p>
<p>​“阿难，汝亦如是。汝之心灵，一切明了。若汝现前所明了心，实在身内，尔时先合了知内身；颇有众生先见身中，后观外物？纵不能见心肝脾胃，爪生发长，筋转脉摇，诚合明了，如何不知？必不内知，云何知外？是故应知，汝言觉了能知之心，住在身内，无有是处。​”</p>
<p>    </p>
<p>阿难稽首，而白佛言：​“我闻如来如是法音，悟知我心实居身外。所以者何？譬如灯光然于室中，是灯必能先照室内，从其室门后及庭际。一切众生不见身中，独见身外，亦如灯光居在室外，不能照室。是义必明，将无所惑，同佛了义，得无妄耶？​”</p>
<p>佛告阿难：​“是诸比丘，适来从我室罗筏城循乞抟食，归祇陀林。我已宿斋，汝观比丘，一人食时，诸人饱不？​”</p>
<p>阿难答言：​“不也，世尊！何以故？是诸比丘，虽阿罗汉，躯命不同。云何一人能令众饱？​”</p>
<p>佛告阿难：​“若汝觉了知见之心，实在身外，身心相外，自不相干，则心所知，身不能觉；觉在身际，心不能知。我今示汝兜罗绵手，汝眼见时，心分别不？​”</p>
<p>阿难答言：​“如是，世尊！”</p>
<p>佛告阿难：​“若相知者，云何在外？是故应知，汝言觉了能知之心，住在身外，无有是处。​”</p>
<p>    </p>
<p>阿难白佛言：​“世尊，如佛所言，不见内故，不居身内；身心相知，不相离故，不在身外。我今思惟，知在一处。​”</p>
<p>佛言：​“处今何在？​”</p>
<p>阿难言：​“此了知心，既不知内，而能见外，如我思忖，潜伏根里。犹如有人，取琉璃碗合其两眼，虽有物合，而不留碍，彼根随见，随即分别。然我觉了能知之心，不见内者，为在根故；分明瞩外无障碍者，潜根内故。​”</p>
<p>佛告阿难：​“如汝所言，潜根内者犹如琉璃，彼人当以琉璃笼眼，当见山河，见琉璃不？​”</p>
<p>​“如是，世尊。是人当以琉璃笼眼，实见琉璃。​”</p>
<p>佛告阿难：​“汝心若同琉璃合者，当见山河，何不见眼？若见眼者，眼即同境，不得成随。若不能见，云何说言此了知心潜在根内，如琉璃合？是故应知，汝言觉了能知之心潜伏根里，如琉璃合，无有是处。​”</p>
<p>    </p>
<p>阿难白佛言：​“世尊，我今又作如是思惟，是众生身，腑藏在中，窍穴居外。有藏则暗，有窍则明。今我对佛，开眼见明，名为见外；闭眼见暗，名为见内。是义云何？​”</p>
<p>佛告阿难：​“汝当闭眼见暗之时，此暗境界为与眼对？为不对眼？若与眼对，暗在眼前，云何成内？若成内者，居暗室中，无日月灯，此室暗中，皆汝焦腑。若不对者，云何成见？若离外见，内对所成，合眼见暗，名为身中，开眼见明，何不见面？若不见面，内对不成。见面若成，此了知心及与眼根，乃在虚空，何成在内？若在虚空，自非汝体，即应如来今见汝面，亦是汝身。汝眼已知，身合非觉，必汝执言身、眼两觉，应有二知，即汝一身，应成两佛。是故应知，汝言见暗，名见内者，无有是处。​”</p>
<p>    </p>
<p>阿难言：​“我常闻佛开示四众，由心生故，种种法生，由法生故，种种心生。我今思惟，即思惟体，实我心性，随所合处，心则随有，亦非内、外、中间三处。​”</p>
<p>佛告阿难：​“汝今说言‘由法生故，种种心生，随所合处，心随有者’；是心无体，则无所合。若无有体而能合者，则十九界因七尘合，是义不然。若有体者，如汝以手，自挃其体，汝所知心，为复内出？为从外入？若复内出，还见身中；若从外来，先合见面。​”</p>
<p>阿难言：​“见是其眼，心知非眼，为见非义。​”</p>
<p>佛言：​“若眼能见，汝在室中，门能见不？则诸已死，尚有眼存，应皆见物；若见物者，云何名死？阿难，又汝觉了能知之心，若必有体，为复一体？为有多体？今在汝身，为复遍体？为不遍体？若一体者，则汝以手挃一肢时，四肢应觉。若咸觉者，挃应无在。若挃有所，则汝一体自不能成。若多体者，则成多人，何体为汝？若遍体者，同前所挃。若不遍者，当汝触头，亦触其足，头有所觉，足应无知，今汝不然。是故应知，随所合处，心则随有，无有是处。​”</p>
<p>    </p>
<p>阿难白佛言：​“世尊，我亦闻佛与文殊等诸法王子谈实相时，世尊亦言‘心不在内，亦不在外’。如我思惟，内无所见，外不相知。内无知故，在内不成；身心相知，在外非义。今相知故，复内无见，当在中间。​”</p>
<p>佛言：​“汝言中间，中必不迷，非无所在。今汝推中，中何为在？为复在处？为当在身？若在身者，在边非中，在中同内。若在处者，为有所表？为无所表？无表同无，表则无定。何以故？如人以表，表为中时，东看则西，南观成北。表体既混，心应杂乱。​”</p>
<p>阿难言：​“我所说中，非此二种。如世尊言，眼色为缘，生于眼识。眼有分别，色尘无知，识生其中，则为心在。​”</p>
<p>佛言：​“汝心若在根尘之中，此之心体为复兼二？为不兼二？若兼二者，物体杂乱，物非体知，成敌两立，云何为中？兼二不成，非知、不知，即无体性，中何为相？是故应知，当在中间，无有是处。​”</p>
<p>    </p>
<p>阿难白佛言：​“世尊，我昔见佛与大目连、须菩提、富楼那、舍利弗四大弟子共转法轮，常言觉知分别心性，既不在内，亦不在外，不在中间，俱无所在，一切无著，名之为心。则我无著，名为心不？​”</p>
<p>佛告阿难：​“汝言觉知分别心性，俱无在者，世间虚空水陆飞行，诸所物象，名为一切，汝不著者，为在？为无？无则同于龟毛兔角，云何不著？有不著者，不可名无。无相则无，非无则相，相有则在，云何无著？是故应知，一切无著，名觉知心，无有是处。​”</p>
<p>    </p>
<p>尔时，阿难在大众中即从座起，偏袒右肩，右膝著地，合掌恭敬而白佛言：​“我是如来最小之弟，蒙佛慈爱，虽今出家，犹恃㤭怜，所以多闻，未得无漏，不能折伏娑毗罗咒，为彼所转，溺于淫舍，当由不知真际所诣。唯愿世尊，大慈哀愍，开示我等奢摩他路，令诸阐提，隳弥戾车。​”作是语已，五体投地，及诸大众，倾渴翘伫，钦闻示诲。</p>
<p>尔时，世尊从其面门放种种光，其光晃耀，如百千日，普佛世界六种震动，如是十方微尘国土一时开现。佛之威神令诸世界合成一界，其世界中所有一切诸大菩萨，皆住本国，合掌承听。</p>
<p>    </p>
<p>佛告阿难：​“一切众生从无始来种种颠倒，业种自然，如恶叉聚。<u>诸修行人不能得成无上菩提，乃至别成声闻、缘觉，及成外道、诸天魔王及魔眷属，皆由不知二种根本，错乱修习；犹如煮沙，欲成嘉馔，纵经尘劫，终不能得</u>。</p>
<p>“云何二种？阿难，一者无始生死根本，则汝今者与诸众生用攀缘心为自性者；二者无始菩提涅槃元清净体，则汝今者识精元明，能生诸缘，缘所遗者。由诸众生，遗此本明，虽终日行，而不自觉，枉入诸趣。</p>
<p>“阿难，汝今欲知奢摩他路，愿出生死。今复问汝。​”即时如来举金色臂，屈五轮指，语阿难言：​“汝今见不？​”</p>
<p>阿难言：​“见。​”</p>
<p>佛言：​“汝何所见？​”</p>
<p>阿难言：​“我见如来举臂屈指，为光明拳，曜我心目。​”</p>
<p>佛言：​“汝将谁见？​”</p>
<p>阿难言：​“我与大众同将眼见。​”</p>
<p>佛告阿难：​“汝今答我，如来屈指为光明拳，耀汝心目，汝目可见。以何为心，当我拳耀？​”</p>
<p>阿难言：​“如来现今征心所在，而我以心推穷寻逐。即能推者，我将为心。​”</p>
<p>佛言：​“咄！阿难，此非汝心。​”</p>
<p>阿难矍然，避座合掌，起立白佛：​“此非我心，当名何等？​”</p>
<p>佛告阿难：​“此是前尘虚妄相想，惑汝真性。由汝无始至于今生，认贼为子，失汝元常，故受轮转。​”</p>
<p>阿难白佛言：​“世尊，我佛宠弟，心爱佛故，令我出家。我心何独供养如来，乃至遍历恒沙国土，承事诸佛及善知识，发大勇猛，行诸一切难行法事，皆用此心。纵令谤法永退善根，亦因此心。若此发明不是心者，我乃无心，同诸土木，离此觉知更无所有。云何如来说此非心？我实惊怖，兼此大众无不疑惑。唯垂大悲开示未悟。​”</p>
<p>    </p>
<p>尔时，世尊开示阿难及诸大众，欲令心入无生法忍。于师子座摩阿难顶，而告之言：​“<u>如来常说诸法所生唯心所现，一切因果世界微尘因心成体</u>。阿难，若诸世界一切所有，其中乃至草叶缕结，诘其根元，咸有体性。纵令虚空，亦有名貌，何况清净妙净明心性，一切心而自无体？若汝执吝，分别觉观所了知性，必为心者，此心即应离诸一切色、香、味、触诸尘事业，别有全性。如汝今者，承听我法。此则因声而有分别，纵灭一切见闻觉知，内守幽闲，犹为法尘分别影事。我非敕汝执为非心，但汝于心，微细揣摩。<u>若离前尘有分别性，即真汝心。若分别性离尘无体，斯则前尘分别影事</u>。<u>尘非常住，若变灭时，此心则同龟毛、兔角</u>，则汝法身同于断灭，其谁修证无生法忍？​”</p>
<p>即时，阿难与诸大众默然自失。</p>
<p>佛告阿难：​“世间一切诸修学人，现前虽成九次第定，不得漏尽成阿罗汉，皆由执此生死妄想误为真实。是故，汝今虽得多闻，不成圣果。​”</p>
<p>阿难闻已，重复悲泪，五体投地，长跪合掌，而白佛言：​“自我从佛发心出家，恃佛威神，常自思惟，无劳我修将谓如来惠我三昧，不知身心本不相代，失我本心。虽身出家心不入道。譬如穷子舍父逃逝，今日乃知虽有多闻，若不修行，与不闻等。如人说食，终不能饱。世尊，我等今者二障所缠，良由不知寂常心性。惟愿如来哀愍穷露，发妙明心，开我道眼。​”</p>
<p>    </p>
<p>即时，如来从胸卍字涌出宝光，其光晃昱，有百千色。十方微尘、普佛世界，一时周遍，遍灌十方所有宝刹诸如来顶，旋至阿难及诸大众。告阿难言：​“吾今为汝建大法幢，亦令十方一切众生，获妙微密性净明心，得清净眼。​”</p>
<p>“阿难，汝先答我，见光明拳。此拳光明，因何所有？云何成拳？汝将谁见？​”</p>
<p>阿难言：​“由佛全体阎浮檀金，赩如宝山，清净所生，故有光明。我实眼观五轮指端，屈握示人，故有拳相。​”</p>
<p>佛告阿难：​“如来今日实言告汝，诸有智者要以譬喻而得开悟。阿难，譬如我拳，若无我手，不成我拳。若无汝眼，不成汝见。以汝眼根，例我拳理，其义均不？​”</p>
<p>阿难言：​“唯然，世尊。既无我眼，不成我见，以我眼根，例如来拳，事义相类。​”</p>
<p>佛告阿难：​“汝言相类，是义不然。何以故？<u>如无手人，拳毕竟灭，彼无眼者，非见全无</u>。所以者何？汝试于途询问盲人：‘汝何所见？’彼诸盲人必来答汝：‘我今眼前唯见黑暗，更无他瞩。’以是义观，前尘自暗，见何亏损？​”</p>
<p>阿难言：​“诸盲眼前，唯睹黑暗，云何成见？​”</p>
<p>佛告阿难：​“诸盲无眼，唯观黑暗，与有眼人处于暗室，二黑有别？为无有别？​”​</p>
<p>“如是，世尊，此暗中人与彼群盲，二黑校量，曾无有异。​”​</p>
<p>“阿难，若无眼人全见前黑，忽得眼光，还于前尘见种种色，名眼见者；彼暗中人全见前黑，忽获灯光，亦于前尘见种种色，应名灯见。若灯见者，灯能有见，自不名灯。又则灯观，何关汝事？是故当知，<u>灯能显色，如是见者，是眼非灯；眼能显色，如是见性，是心非眼</u>。​”</p>
<p>阿难虽复得闻是言，与诸大众，口已默然，心未开悟，犹冀如来慈音宣示，合掌清心，伫佛悲诲。</p>
<p>    </p>
<p>尔时，世尊舒兜罗绵网相光手，开五轮指，诲敕阿难及诸大众：​“我初成道，于鹿园中，为阿若多五比丘等及汝四众言：<u>一切众生不成菩提及阿罗汉，皆由客尘烦恼所误</u>。汝等当时因何开悟，今成圣果？​”</p>
<p>时㤭陈那起立白佛：​“我今长老，于大众中独得解名，因悟‘客尘’二字成果。世尊，譬如行客，投寄旅亭，或宿或食，宿食事毕，俶装前途，不遑安住；若实主人，自无攸往。如是思惟，不住名客，住名主人，以不住者名为客义。又如新霁，清旸升天，光入隙中，发明空中诸有尘相，尘质摇动，虚空寂然。如是思惟，澄寂名空，摇动名尘，以摇动者名为尘义。​”</p>
<p>佛言：​“如是！”</p>
<p>即时，如来于大众中屈五轮指，屈已，复开；开已，又屈。谓阿难言：​“汝今何见？​”</p>
<p>阿难言：​“我见如来百宝轮掌，众中开合。​”</p>
<p>佛告阿难：​“汝见我手众中开合，为是我手有开有合？为复汝见有开有合？​”</p>
<p>阿难言：​“世尊宝手众中开合，我见如来手自开合，非我见性有开有合。​”</p>
<p>佛言：​“谁动谁静？​”</p>
<p>阿难言：​“佛手不住，而我见性尚无有静，谁为无住？​”</p>
<p>佛言：​“如是。​”</p>
<p>如来于是从轮掌中飞一宝光在阿难右，即时阿难回首右盼；又放一光在阿难左，阿难又则回首左盼。佛告阿难：​“汝头今日何因摇动？​”</p>
<p>阿难言：​“我见如来出妙宝光，来我左右，故左右观，头自摇动。​”​</p>
<p>“阿难，汝盼佛光，左右动头，为汝头动？为复见动？​”</p>
<p>​“世尊，我头自动，而我见性尚无有止，谁为摇动？​”</p>
<p>佛言：​“如是。​”</p>
<p>于是如来普告大众：​“若复众生，<u><strong>以摇动者名之为‘尘’，以不住者名之为‘客’</strong></u>。汝观阿难，<u>头自动摇，见无所动；又汝观我，手自开合，见无舒卷</u>。<u>云何汝今以动为身，以动为境，从始洎终，念念生灭，遗失真性，颠倒行事；性心失真，认物为己，轮回是中，自取流转</u>。​”</p>
<hr />
<h3 id="卷二"><a class="header" href="#卷二">卷二</a></h3>
<p>尔时，阿难及诸大众，闻佛示诲，身心泰然，念无始来失却本心，妄认缘尘分别影事，今日开悟，如失乳儿，忽遇慈母。合掌礼佛，愿闻如来显出身心真妄虚实，现前生灭与不生灭二发明性。</p>
<p>时波斯匿王起立白佛：​“我昔未承诸佛诲敕，见迦旃延、毗罗胝子，咸言‘此身死后断灭，名为涅槃’。我虽值佛，今犹狐疑：云何发挥证知此心不生灭地？今此大众诸有漏者，咸皆愿闻。​”</p>
<p>佛告大王：​“汝身现在，今复问汝：汝此肉身为同金刚常住不朽？为复变坏？​”</p>
<p>​“世尊！我今此身终从变灭。​”</p>
<p>佛言：​“大王！汝未曾灭，云何知灭？​”​</p>
<p>“世尊！我此无常变坏之身虽未曾灭，我观现前，念念迁谢，新新不住，如火成灰，渐渐销殒。殒亡不息，决知此身，当从灭尽。​”</p>
<p>佛言：​“如是，大王！汝今生龄已从衰老，颜貌何如童子之时？​”</p>
<p>​“世尊！我昔孩孺，肤腠润泽；年至长成，血气充满；而今颓龄，迫于衰耄，形色枯悴，精神昏昧，发白面皱，逮将不久，如何见比充盛之时！”</p>
<p>佛言：​“大王，汝之形容应不顿朽？​”</p>
<p>王言：​“世尊！变化密移，我诚不觉，寒暑迁流，渐至于此。何以故？我年二十，虽号年少，颜貌已老初十岁时；三十之年又衰二十；于今六十又过于二，观五十时，宛然强壮。世尊，我见密移，虽此殂(cú)落，其间流易，且限十年。若复令我微细思惟，其变宁唯一纪、二纪，实为年变；岂唯年变，亦兼月化；何直月化，兼又日迁。沉思谛观，刹那刹那，念念之间，不得停住。故知我身终从变灭。​”</p>
<p>佛告大王：​“汝见变化，迁改不停，悟知汝灭；亦于灭时，汝知身中有不灭耶？​”</p>
<p>波斯匿王合掌白佛：​“我实不知。​”</p>
<p>佛言：​“我今示汝不生灭性。大王，汝年几时见恒河水？​”</p>
<p>王言：​“我生三岁，慈母携我谒耆婆天，经过此流，尔时即知是恒河水。​”</p>
<p>佛言：​“大王，如汝所说，二十之时衰于十岁，乃至六十，日月岁时，念念迁变，则汝三岁见此河时，至年十三，其水云何？​”</p>
<p>王言：​“如三岁时，宛然无异；乃至于今，年六十二，亦无有异。​”</p>
<p>佛言：​“汝今自伤发白面皱，其面必定皱于童年；则汝今时观此恒河，与昔童时观河之见，有童耄不？​”</p>
<p>王言：​“不也，世尊！”</p>
<p>佛言：​“大王，<u>汝面虽皱，而此见精，性未曾皱</u>。皱者为变，不皱非变；<u>变者受灭，彼不变者，元无生灭，云何于中受汝生死？</u>而犹引彼末伽梨等，都言此身死后全灭！”</p>
<p>王闻是言，信知身后舍生趣生，与诸大众踊跃欢喜，得未曾有。</p>
<p>    </p>
<p>阿难即从座起，礼佛合掌，长跪白佛：​“世尊，若此见闻必不生灭，云何世尊名我等辈遗失真性，颠倒行事？愿兴慈悲，洗我尘垢。​”</p>
<p>即时如来垂金色臂，轮手下指，示阿难言：​“汝今见我母陀罗手，为正？为倒？​”</p>
<p>阿难言：​“世间众生以此为倒，而我不知谁正谁倒。​”</p>
<p>佛告阿难：​“若世间人以此为倒，即世间人将何为正？​”</p>
<p>阿难言：​“如来竖臂，兜罗绵手上指于空，则名为正。​”</p>
<p>佛即竖臂，告阿难言：​“若此颠倒，首尾相换，诸世间人一倍瞻视；则知汝身与诸如来清净法身，比类发明，如来之身名正遍知，汝等之身号性颠倒。随汝谛观，汝身佛身称颠倒者，名字何处号为颠倒？​”</p>
<p>于时，阿难与诸大众瞪瞢瞻佛，目精不瞬，不知身心颠倒所在。</p>
<p>佛兴慈悲，哀愍阿难及诸大众，发海潮音遍告同会：​“诸善男子，我常说言，色心诸缘及心所，使诸所缘法，唯心所现。汝身汝心，皆是妙明真精，妙心中所现物。云何汝等遗失本妙、圆妙明心，宝明妙性，认悟中迷，晦昧为空？<u>空晦暗中，结暗为色，色杂妄想，想相为身。聚缘内摇，趣外奔逸，昏扰扰相，以为心性</u>。一迷为心，决定惑为色身之内。<u>不知色身，外洎山河虚空大地，咸是妙明真心中物。譬如澄清百千大海，弃之，唯认一浮沤体</u>，目为全潮，穷尽瀛(yíng)渤。汝等即是迷中倍人，如我垂手，等无差别。如来说为可怜愍者。​”</p>
<p>    </p>
<p>阿难承佛悲救深诲，垂泣叉手，而白佛言：​“我虽承佛如是妙音，悟妙明心，元所圆满，常住心地。而我悟佛现说法音，现以缘心，允所瞻仰。徒获此心，未敢认为本元心地。愿佛哀愍，宣示圆音，拔我疑根，归无上道。​”</p>
<p>佛告阿难：​“汝等尚以缘心听法。此法亦缘，非得法性。如人以手指月示人，彼人因指当应看月。若复观指以为月体，此人岂唯亡失月轮，亦亡其指。何以故？以所标指为明月故。岂唯亡指，亦复不识明之与暗。何以故？即以指体为月明性，明、暗二性无所了故，汝亦如是。<u>若以分别我说法音为汝心者，此心自应离分别音有分别性</u>。譬如有客，寄宿旅亭，暂止便去，终不常住。而掌亭人，都无所去，名为亭主。此亦如是，若真，汝心则无所去，云何离声无分别性？斯则岂唯声分别心，分别我容，离诸色相，无分别性。如是乃至分别都无，非色非空。拘舍离等昧为冥谛，离诸法缘无分别性。则汝心性各有所还，云何为主？​”</p>
<p>阿难言：​“若我心性各有所还，则如来说妙明元心，云何无还？惟垂哀愍，为我宣说。​”</p>
<p>佛告阿难：​“且汝见我，见精明元，此见虽非妙精明心，如第二月非是月影。汝应谛听，今当示汝，无所还地。阿难，此大讲堂洞开东方。日轮升天，则有明耀；中夜黑月，云雾晦暝，则复昏暗；户牖之隙，则复见通；墙宇之间，则复观壅；分别之处，则复见缘；顽虚之中，遍是空性；郁𡋯之象，则纡昏尘；澄霁敛氛，又观清净。阿难，汝咸看此诸变化相，吾今各还本所因处。云何本因？阿难，此诸变化，明还日轮。何以故？无日不明，明因属日，是故还日。暗还黑月，通还户牖，壅还墙宇，缘还分别，顽虚还空，郁还尘，清明还霁，则诸世间一切所有不出斯类。汝见八种见精明性，当欲谁还？何以故？若还于明，则不明时，无复见暗。<u>虽明、暗等种种差别，见无差别。诸可还者，自然非汝。不汝还者非汝而谁</u>？则知汝心本妙明净，汝自迷闷，丧本受轮，于生死中，常被漂溺。是故如来名可怜愍。​”</p>
<p>阿难言：​“我虽识此见性无还，云何得知是我真性？​”</p>
<p>佛告阿难：​“吾今问汝，今汝未得无漏清净，承佛神力，见于初禅，得无障碍。而阿那律见阎浮提如观掌中庵摩罗果。诸菩萨等见百千界，十方如来穷尽微尘清净国土，无所不瞩。众生洞视不过分寸。阿难，且吾与汝观四天王所住宫殿，中间遍览水陆空行。<u>虽有昏明种种形像，无非前尘分别留碍</u>。汝应于此分别自他，今吾将汝择于见中，谁是我体？谁为物象？阿难，极汝见源，从日月宫是物非汝，至七金山周遍谛观，虽种种光，亦物非汝；渐渐更观云腾鸟飞、风动尘起、树木山川、草芥人畜，咸物非汝。阿难，是诸近远诸有物性，虽复差殊，同汝见精，清净所瞩。<u>则诸物类，自有差别，见性无殊，此精妙明，诚汝见性</u>。</p>
<p>“若见是物，则汝亦可见吾之见。若同见者，名为见吾；吾不见时，何不见吾不见之处？若见不见，自然非彼不见之相。若不见吾不见之地，自然非物，云何非汝？又则汝今见物之时，汝既见物，物亦见汝。体性纷杂，则汝与我并诸世间，不成安立。阿难，若汝见时，是汝非我，见性周遍，非汝而谁？云何自疑汝之真性，性汝不真，取我求实？”</p>
<p>    </p>
<p>阿难白佛言：​“世尊，若此见性必我非余，我与如来观四天王胜藏宝殿，居日月宫，此见周圆遍娑婆国，退归精舍，只见伽蓝，清心户堂但瞻檐庑。世尊，此见如是。其体本来周遍一界，今在室中唯满一室。为复此见缩大为小，为当墙宇夹令断绝？我今不知斯义所在，愿垂弘慈，为我敷演。​”</p>
<p>佛告阿难：​“一切世间大小、内外，诸所事业各属前尘，不应说言见有舒缩。譬如方器，中见方空。吾复问汝，此方器中所见方空，为复定方，为不定方？若定方者，别安圆器，空应不圆。若不定者，在方器中，应无方空。汝言不知斯义所在，义性如是，云何为在？阿难，若复欲令入无方圆，但除器方，空体无方。不应说言，更除虚空方相所在。若如汝问，入室之时，缩见令小，仰观日时，汝岂挽见齐于日面？若筑墙宇，能夹见断，穿为小窦，宁无窦迹？是义不然。<u>一切众生从无始来，迷己为物，失于本心，为物所转，故于是中，观大观小。若能转物，则同如来，身心圆明，不动道场，于一毛端遍能含受十方国土</u>。​”</p>
<p>    </p>
<p>阿难白佛言：​“世尊，若此见精必我妙性，今此妙性现在我前，见必我真，我今身心复是何物？而今身心分别有实，彼见无别分辨我身。若实我心，令我今见，见性实我，而身非我，何殊如来先所难言‘物能见我’？惟垂大慈，开发未悟。​”</p>
<p>佛告阿难：​“今汝所言，见在汝前，是义非实。若实汝前、汝实见者，则此见精既有方所，非无指示。且今与汝坐祇陀林，遍观林渠及与殿堂，上至日月，前对恒河。汝今于我师子座前，举手指陈是种种相，阴者是林，明者是日，碍者是壁，通者是空。如是乃至草树纤毫，大小虽殊，但可有形，无不指著。若必其见，现在汝前，汝应以手确实指陈何者是见！阿难当知，若空是见，既已成见，何者是空？若物是见，既已是见，何者为物？汝可微细披剥万象，析出精明净妙见元，指陈示我，同彼诸物，分明无惑。​”</p>
<p>阿难言：​“我今于此重阁讲堂，远洎恒河，上观日月，<u>举手所指，纵目所观，指皆是物，无是见者</u>。世尊，如佛所说，况我有漏初学声闻，乃至菩萨亦不能于万物象前剖出精见，离一切物别有自性。​”</p>
<p>佛言：​“如是，如是。​”</p>
<p>佛复告阿难：​“如汝所言，无有见精，离一切物别有自性；则汝所指是物之中，无是见者。今复告汝，汝与如来，坐祇陀林，更观林苑，乃至日月，种种象殊，必无见精受汝所指。汝又发明，此诸物中何者非见？​”</p>
<p>阿难言：​“我实遍见此祇陀林，不知是中何者非见。何以故？<u>若树非见，云何见树</u>？若树即见，复云何树？如是乃至，若空非见，云何见空？若空即见，复云何空？我又思惟，<u>是万象中，微细发明，无非见者</u>。​”</p>
<p>佛言：​“如是，如是。​”</p>
<p>于是，大众非无学者闻佛此言，茫然不知是义终始，一时惶悚，失其所守。</p>
<p>如来知其魂虑变慑，心生怜愍，安慰阿难及诸大众：​“诸善男子，无上法王是真实语，如所如说，不诳不妄，非末伽梨四种不死矫乱论议。汝谛思惟，无忝(tiǎn)哀慕。​”</p>
<p>    </p>
<p>是时文殊师利法王子愍诸四众，在大众中即从座起，顶礼佛足，合掌恭敬，而白佛言：​“世尊，此诸大众，不悟如来发明二种精见、色空，是、非是义。世尊，若此前缘色空等象，若是见者，应有所指；若非见者，应无所瞩。而今不知是义所归，故有惊怖，非是畴昔善根轻鲜。唯愿如来大慈发明，此诸物象与此见精，元是何物，于其中间无‘是’、‘非是’。​”</p>
<p>佛告文殊及诸大众：​“十方如来及大菩萨，于其自住三摩地中，<u>见与见缘并所想相，如虚空华本无所有</u>。此见及缘元是菩提妙净明体，云何于中有‘是、非是’？文殊，吾今问汝，如汝文殊，更有文殊是文殊者？为无文殊？​”</p>
<p>​“如是，世尊。我真文殊，无是文殊。何以故？若有是者，则二文殊。然我今日非无文殊，于中实无是非二相。​”</p>
<p>佛言：​“此见妙明，与诸空尘，亦复如是。本是妙明无上菩提净圆真心，妄为色空及与闻见。如第二月，谁为是月，又谁非月？文殊，但一月真，中间自无是月非月。是以汝今观见与尘，种种发明名为妄想，不能于中出是、非是。由是精真妙觉明性，故能令汝出指非指。​”</p>
<p>    </p>
<p>阿难白佛言：​“世尊，诚如法王所说，觉缘遍十方界，湛然常住，性非生灭。与先梵志娑毗迦罗所谈冥谛，及投灰等诸外道种，说有真我遍满十方，有何差别？世尊亦曾于楞伽山为大慧等敷演斯义'彼外道等常说自然，我说因缘，非彼境界。' 我今观此觉性自然，非生非灭，远离一切虚妄颠倒，似非因缘，与彼自然。云何开示不入群邪，获真实心妙觉明性？​”</p>
<p>佛告阿难：​“我今如是开示方便，真实告汝。汝犹未悟，惑为自然。阿难，若必自然，自须甄明，有自然体。汝且观此妙明见中，以何为自？此见为复以明为自，以暗为自，以空为自，以塞为自？阿难，若明为自，应不见暗。若复以空为自体者，应不见塞。如是乃至诸暗等相以为自者，则于明时，见性断灭，云何见明？​”</p>
<p>阿难言：​“必此妙见，性非自然。我今发明是因缘性，心犹未明，咨询如来，是义云何合因缘性？​”</p>
<p>佛言：​“汝言因缘，吾复问汝。汝今因见，见性现前。此见为复因明有见，因暗有见，因空有见，因塞有见？阿难，若因明有，应不见暗。如因暗有，应不见明。如是乃至因空因塞，同于明暗。复次。阿难，此见又复缘明有见，缘暗有见，缘空有见，缘塞有见？阿难，若缘空有，应不见塞。若缘塞有，应不见空。如是乃至缘明缘暗，同于空塞。<u>当知如是精觉妙明，非因非缘，亦非自然，非不自然，无非不非，无是非是，离一切相，即一切法</u>。汝今云何于中措心，以诸世间戏论名相而得分别？如以手掌撮摩虚空，只益自劳，虚空云何随汝执捉？​”</p>
<p>    </p>
<p>阿难白佛言：​“世尊，必妙觉性非因非缘。世尊云何常与比丘宣说见性具四种缘？所谓因空、因明、因心、因眼，是义云何？​”</p>
<p>佛言：​“阿难，我说<u>世间诸因缘相，非第一义</u>。阿难，吾复问汝：诸世间人说‘我能见’，云何名见？云何不见？​”</p>
<p>阿难言：​“世人因于日月灯光，见种种相，名之为见。若复无此三种光明，则不能见。​”</p>
<p>​“阿难，<u>若无明时名不见者，应不见暗！若必见暗，此但无明，云何无见？</u>阿难，若在暗时不见明故，名为不见；今在明时不见暗相，还名不见。如是二相，俱名不见。若复二相自相陵夺，非汝见性于中暂无。如是则知，二俱名见，云何不见？</p>
<p>“是故，阿难，汝今当知，<u>见明之时，见非是明；见暗之时，见非是暗</u>；见空之时，见非是空；见塞之时，见非是塞。四义成就。汝复应知：<u>见见之时，见非是见</u>，见犹离见，见不能及，云何复说因缘、自然及和合相？汝等声闻狭劣无识，不能通达清净实相。吾今诲汝，当善思惟，无得疲怠妙菩提路。​”</p>
<p>    </p>
<p>阿难白佛言：​“世尊，如佛世尊为我等辈宣说因缘及与自然、诸和合相与不和合，心犹未开。而今更闻’见见非见‘，重增迷闷。伏愿弘慈，施大慧目，开示我等觉心明净。​”作是语已，悲泪顶礼，承受圣旨。</p>
<p>尔时，世尊怜愍阿难及诸大众，将欲敷演大陀罗尼诸三摩提妙修行路。告阿难言：​“汝虽强记，但益多闻。于奢摩他微密观照，心犹未了。汝今谛听，吾今为汝分别开示，亦令将来诸有漏者获菩提果。</p>
<p>“阿难，一切众生轮回世间，由二颠倒分别见妄，当处发生，当业轮转。云何二见？一者众生别业妄见，二者众生同分妄见。</p>
<p>“云何名为别业妄见？</p>
<p>“阿难，如世间人目有赤眚，夜见灯光，别有圆影，五色重叠。于意云何？此夜灯明所现圆光，为是灯色，为当见色？阿难，此若灯色，则非眚人何不同见？而此圆影唯眚之观若是见色，见已成色，则彼眚人见圆影者，名为何等？复次，阿难，若此圆影，离灯别有，则合傍观屏帐几筵，有圆影出。离见别有，应非眼瞩，云何眚人目见圆影？是故当知，色实在灯，见病为影。影见俱眚，见眚非病，终不应言是灯是见，于是中有非灯非见。如第二月非体非影。何以故？第二之观，捏所成故，诸有智者不应说言：此捏根元，是形非形，离见非见。此亦如是，目眚所成，今欲名谁是灯是见，何况分别非灯非见？</p>
<p>“云何名为同分妄见？</p>
<p>“阿难，此阎浮提除大海水，中间平陆有三千洲，正中大洲，东西括量，大国凡有二千三百，其余小洲在诸海中，其间或有三两百国，或一或二至于三十、四十、五十。阿难，若复此中有一小洲，只有两国，惟一国人同感恶缘，则彼小洲当土众生，睹诸一切不祥境界：或见二日，或见两月，其中乃至晕适佩玦(jué)、彗孛飞流、负耳虹蜺(ní)，种种恶相。但此国见，彼国众生本所不见，亦复不闻。</p>
<p>“阿难，吾今为汝以此二事，进退合明。阿难，如彼众生别业妄见，瞩灯光中所现圆影，虽现似境，终彼见者目眚所成。<u>眚即见劳，非色所造。然见眚者，终无见咎</u>。例汝今日以目观见山河国土及诸众生，皆是无始见病所成；见与见缘，似现前境，元我觉明，<u>见所缘眚，觉见即眚</u>。本觉明心，觉缘非眚；<u>觉所觉眚，觉非眚中，此实见见</u>。云何复名觉闻知见？是故，汝今见我及汝并诸世间十类众生，皆即见眚。非见眚者，彼见真精，<u>性非眚者，故不名见</u>。</p>
<p>“阿难，如彼众生同分妄见，例彼妄见别业一人，一病目人，同彼一国。彼见圆影，眚妄所生，此众同分所现不祥，同见业中瘴恶所起，俱是无始见妄所生。例阎浮提三千洲中，兼四大海，娑婆世界，并洎十方诸有漏国，及诸众生，同是觉明无漏妙心，<u>见闻觉知，虚妄病缘，和合妄生，和合妄死</u>。若能远离诸和合缘及不和合，则复灭除诸生死因，圆满菩提不生灭性，清净本心，本觉常住。</p>
<p>    </p>
<p>“阿难，汝虽先悟本觉妙明，性非因缘、非自然性，而犹未明如是觉元，非和合生及不和合。阿难，吾今复以前尘问汝：汝今犹以一切世间妄想和合诸因缘性，而自疑惑证菩提心和合起者，则汝今者妙净见精，为与明和，为与暗和，为与通和，为与塞和？若明和者，且汝观明，当明现前，何处杂见？见相可辨，杂何形像？若非见者，云何见明？若即见者云何见见？必见圆满，何处和明？若明圆满，不合见和，见必异明，杂则失彼性明名字。杂失明性，和明非义。彼暗与通及诸群塞，亦复如是。</p>
<p>“复次，阿难，又汝今者妙净见精，为与明合，为与暗合？为与通合，为与塞合？若明合者，至于暗时，明相已灭，此见即不与诸暗合，云何见暗？若见暗时，不与暗合，与明合者，应非见明。既不见明，云何明合，了明非暗？彼暗与通，及诸群塞，亦复如是。</p>
<p>    </p>
<p>阿难白佛言：​“世尊，如我思惟，此妙觉元与诸缘尘及心念虑非和合耶？​”</p>
<p>佛言：​“汝今又言觉非和合，吾复问汝：此妙见精非和合者，为非明和？为非暗和？为非通和？为非塞和？若非明和，则见与明必有边畔。汝且谛观，何处是明？何处是见？在见在明，自何为畔？阿难，若明际中，必无见者，则不相及，自不知其明相所在，畔云何成？彼暗与通，及诸群塞，亦复如是。</p>
<p>“又妙见精非和合者，为非明合？为非暗合？为非通合？为非塞合？若非明合，则见与明性相乖角，如耳与明了不相触。见且不知明相所在，云何甄明合非合理？彼暗与通，及诸群塞，亦复如是。</p>
<p>“阿难，汝犹未明<u>一切浮尘，诸幻化相，当处出生，随处灭尽，幻妄称相</u>。其性真为妙觉明体，如是乃至五阴、六入，从十二处至十八界，<u>因缘和合，虚妄有生。因缘别离，虚妄名灭</u>。殊不能知生灭去来，本如来藏常住妙明，不动周圆妙真如性。性真常中，求于去来、迷悟、死生，了无所得。</p>
<p>    </p>
<p>“阿难，云何五阴本如来藏妙真如性？</p>
<p>“阿难，譬如有人以清净目观晴明空，唯一精虚，迥无所有。其人无故不动目睛，瞪以发劳，则于虚空别见狂花，复有一切狂乱非相。色阴当知，亦复如是。阿难，是诸狂花非从空来，非从目出。如是，阿难，若空来者，既从空来，还从空入。若有出入，即非虚空。空若非空，自不容其花相起灭。如阿难体，不容阿难。若目出者，既从目出，还从目入。即此花性，从目出故，当合有见。若有见者，去既花空，旋合见眼。若无见者，出既翳空旋当翳眼。又见花时，目应无翳，云何晴空号清明眼？是故当知，<u>色阴虚妄，本非因缘，非自然性</u>。</p>
<p>“阿难，譬如有人手足宴安，百骸调适，忽如忘生，性无违顺。其人无故，以二手掌于空相摩，于二手中，妄生涩滑、冷热诸相。受阴当知，亦复如是。阿难，是诸幻触，不从空来，不从掌出。如是，阿难，若空来者，既能触掌，何不触身？不应虚空，选择来触。若从掌出，应非待合。又掌出故，合则掌知，离即触入，臂腕、骨髓应亦觉知入时踪迹。必有觉心，知出知入，自有一物，身中往来，何待合知要名为触？是故当知，受阴虚妄，本非因缘，非自然性。</p>
<p>“阿难，譬如有人，谈说酢(cù)梅，口中水出；思踏悬崖，足心酸涩。想阴当知，亦复如是。阿难，如是酢说，不从梅生，非从口入。如是，阿难，若梅生者，梅合自谈，何待人说？若从口入，自合口闻，何须待耳？若独耳闻，此水何不耳中而出？想踏悬崖，与说相类。是故当知，想阴虚妄，本非因缘，非自然性。</p>
<p>“阿难，譬如暴流，波浪相续，前际后际，不相逾越。行阴当知，亦复如是。阿难，如是流性，不因空生，不因水有，亦非水性，非离空、水。如是，阿难，若因空生，则诸十方无尽虚空，成无尽流，世界自然俱受沦溺。若因水有，则此暴流，性应非水，有、所有相，今应现在。若即水性，则澄清时，应非水体。若离空、水，空非有外，水外无流。是故当知，行阴虚妄，本非因缘，非自然性。​”</p>
<p>“阿难，譬如有人取频伽瓶，塞其两孔，满中擎空，千里远行，用饷他国。识阴当知，亦复如是。阿难，如是虚空非彼方来，非此方入。如是，阿难，若彼方来，则本瓶中，既贮空去，于本瓶地应少虚空。若此方入，开孔倒瓶，应见空出。是故当知，识阴虚妄，本非因缘，非自然性。​”</p>
<p>    </p>
<hr />
<h3 id="卷三"><a class="header" href="#卷三">卷三</a></h3>
<p>“复次，阿难，云何六入本如来藏妙真如性？</p>
<p>“阿难，即彼目睛瞪发劳者，兼目与劳同是菩提瞪发劳相。<u>因于明、暗二种妄尘，发见居中，吸此尘象，名为见性</u>。此见离彼明暗二尘，毕竟无体。如是，阿难，当知是见，非明、暗来，非于根出，不于空生。何以故？若从明来，暗即随灭，应非见暗。若从暗来，明即随灭，应无见明。若从根生，必无明、暗。如是见精，本无自性。若于空出，前瞩尘象，归当见根。又空自观，何关汝入？是故当知，眼入虚妄，本非因缘，非自然性。</p>
<p>“阿难，譬如有人以两手指急塞其耳，耳根劳故，头中作声。兼耳与劳同是菩提瞪发劳相。因于动、静二种妄尘，发闻居中，吸此尘象，名听闻性。此闻离彼动、静二尘，毕竟无体。如是，阿难，当知是闻，非动、静来，非于根出，不于空生。何以故？若从静来，动即随灭，应非闻动。若从动来，静即随灭，应无觉静。若从根生，必无动、静。如是闻体，本无自性。若于空出，有闻成性，即非虚空。又空自闻，何关汝入？是故当知，耳入虚妄，本非因缘，非自然性。</p>
<p>“阿难，譬如有人急畜其鼻，畜久成劳，则于鼻中闻有冷触。因触分别通、塞、虚、实，如是乃至诸香、臭气。兼鼻与劳同是菩提瞪发劳相。因于通、塞二种妄尘，发闻居中，吸此尘象，名嗅闻性。此闻离彼通、塞二尘，毕竟无体。当知是闻，非通、塞来，非于根出，不于空生。何以故？若从通来，塞则闻灭，云何知塞？如因塞有，通则无闻，云何发明香、臭等触？若从根生，必无通、塞。如是闻机，本无自性。若从空出，是闻自当回嗅汝鼻。空自有闻，何关汝入？是故当知，鼻入虚妄，本非因缘，非自然性。</p>
<p>“阿难，譬如有人以舌舐吻，熟舐令劳。其人若病，则有苦味，无病之人，微有甜触。由甜与苦，显此舌根，不动之时，淡性常在。兼舌与劳同是菩提瞪发劳相。因甜苦、淡，二种妄尘，发知居中，吸此尘象，名知味性。此知味性，离彼甜苦及淡二尘，毕竟无体。如是，阿难，当知如是，尝苦淡知，非甜苦来，非因淡有，又非根出，不于空生。何以故？若甜苦来，淡则知灭，云何知淡？若从淡出，甜即知亡，复云何知甜苦二相？若从舌生，必无甜淡及与苦尘。斯知味根，本无自性。若于空出，虚空自味，非汝口知。又空自知，何关汝入？是故当知，舌入虚妄，本非因缘，非自然性。</p>
<p>“阿难，譬如有人以一冷手触于热手，若冷势多，热者从冷；若热功胜，冷者从热。如是以此合觉之触，显于离知。涉势若成，因于劳触。兼身与劳同是菩提瞪发劳相。因于离、合二种妄尘，发觉居中，吸此尘象，名知觉性。此知觉体，离彼离合、违顺二尘，毕竟无体。如是，阿难，当知是觉，非离合来，非违顺有，不于根出，又非空生。何以故？若合时来，离当已灭，云何觉离？违、顺二相，亦复如是。若从根出，必无离、合、违、顺四相，则汝身知，元无自性。必于空出，空自知觉，何关汝入？是故当知，身入虚妄，本非因缘，非自然性。</p>
<p>“阿难，譬如有人劳倦则眠，睡熟便寤。<u>览尘斯忆，失忆为忘。是其颠倒生、住、异、灭。吸习中归，不相逾越，称意知根</u>。兼意与劳同是菩提瞪发劳相。<u>因于生、灭二种妄尘，集知居中，吸撮内尘，见闻逆流，流不及地，名觉知性</u>。<u>此觉知性离彼寤寐、生灭二尘，毕竟无体</u>。如是，阿难，当知如是觉知之根，非寤寐来，非生灭有，不于根出，亦非空生。何以故？若从寤来，寐即随灭，将何为寐？必生时有，灭即同无，令谁受灭？若从灭有，生即灭无，谁知生者？若从根出，寤、寐二相随身开合，离斯二体，此觉知者同于空花，毕竟无性。若从空生，自是空知，何关汝入？是故当知，意入虚妄，本非因缘，非自然性。</p>
<p>    </p>
<p>“复次，阿难，云何十二处本如来藏妙真如性？“</p>
<p>阿难，汝且观此祇陀树林及诸泉池。于意云何？此等为是色生眼见？眼生色相？阿难，若复眼根生色相者，见空非色，色性应销，销则显发一切都无；色相既无，谁明空质？空亦如是。若复色尘生眼见者，观空非色，见即销亡，亡则都无，谁明空色？<u>是故当知，见与色空，俱无处所。即色与见二处虚妄，本非因缘，非自然性</u>。</p>
<p>“阿难，汝更听此祇陀园中，食办击鼓，众集撞钟，钟鼓音声，前后相续。于意云何？此等为是声来耳边？耳往声处？阿难，若复此声来于耳边，如我乞食室罗城，在祇陀林则无有我；此声必来阿难耳处，目连、迦叶应不俱闻，何况其中一千二百五十沙门，一闻钟声，同来食处。若复汝耳往彼声边，如我归住祇陀林中，在室罗城则无有我；汝闻鼓声，其耳已往击鼓之处，钟声齐出，应不俱闻，何况其中象马牛羊种种音响。若无来往，亦复无闻。是故当知，听与音声俱无处所。即听与声二处虚妄，本非因缘，非自然性。</p>
<p>“阿难，汝又嗅此炉中旃檀。此香若复然于一铢，室罗筏城四十里内同时闻气。于意云何？此香为复生旃檀木？生于汝鼻？为生于空？阿难，若复此香生于汝鼻，称鼻所生，当从鼻出，鼻非旃檀，云何鼻中有旃檀气？称汝闻香，当于鼻入，鼻中出香，说闻非义。若生于空，空性常恒，香应常在，何藉炉中爇(ruò)此枯木？若生于木，则此香质，因爇成烟，若鼻得闻，合蒙烟气！其烟腾空，未及遥远，四十里内云何已闻？是故当知，香鼻与闻俱无处所。即嗅与香二处虚妄，本非因缘，非自然性。</p>
<p>“阿难，汝常二时，众中持钵，其间或遇酥酪醍醐，名为上味。于意云何？此味为复生于空中？生于舌中？为生食中？阿难，若复此味生于汝舌，在汝口中只有一舌，其舌尔时已成酥味，遇黑石蜜应不推移。若不变移，不名知味；若变移者，舌非多体，云何多味一舌之知？若生于食，食非有识，云何自知？又食自知，即同他食，何预于汝，名味之知？若生于空，汝瞰虚空，当作何味？必其虚空若作咸味，既咸汝舌，亦咸汝面，则此界人同于海鱼。既常受咸，了不知淡，若不识淡，亦不觉咸，必无所知，云何名味？是故当知，味、舌与尝俱无处所。即尝与味，二俱虚妄，本非因缘，非自然性。</p>
<p>“阿难，汝常晨朝以手摩头。于意云何？此摩所知，谁为能触？能为在手？为复在头？若在于手，头则无知，云何成触？若在于头，手则无用，云何名触？若各各有，则汝阿难应有二身。若头与手一触所生，则手与头当为一体，若一体者，触则无成；若二体者，触谁为在？在能非所，在所非能，不应虚空与汝成触。是故当知，觉、触与身俱无处所。即身与触，二俱虚妄，本非因缘，非自然性。</p>
<p>“阿难，汝常意中所缘善、恶、无记三性生成法则。此法为复即心所生？为当离心，别有方所？阿难，若即心者，法则非尘，非心所缘，云何成处？若离于心，别有方所，则法自性为知？非知？知则名心，异汝非尘，同他心量？即汝即心，云何汝心更二于汝？若非知者，此尘既非色、声、香、味、离、合、冷、暖及虚空相，当于何在？今于色、空都无表示，不应人间更有空外？心非所缘，处从谁立？是故当知，法则与心俱无处所。则意与法，二俱虚妄，本非因缘，非自然性。</p>
<p>    </p>
<p>“复次，阿难，云何十八界本如来藏妙真如性？</p>
<p>“阿难，如汝所明，眼、色为缘，生于眼识。此识为复，因眼所生，以眼为界？因色所生，以色为界？阿难，若因眼生，既无色空，无可分别，纵有汝识，欲将何用？汝见又非青黄赤白，无所表示，从何立界？若因色生，空无色时，汝识应灭，云何识知是虚空性？若色变时，汝亦识其色相迁变，汝识不迁，界从何立？从变则变，界相自无；不变则恒，既从色生，应不识知虚空所在。若兼二种，眼、色共生，合则中离，离则两合，体性杂乱，云何成界？是故当知，眼、色为缘生眼识界，三处都无。则眼与色及色界三，本非因缘，非自然性。</p>
<p>“阿难，又汝所明，耳、声为缘生于耳识。此识为复因耳所生，以耳为界？因声所生，以声为界？阿难，若因耳生，动、静二相既不现前，根不成知；必无所知，知尚无成，识何形貌？若取耳闻，无动、静故，闻无所成，云何耳形？杂色触尘，名为识界？则耳识界复从谁立？若生于声，识因声有，则不关闻；无闻则亡声相所在。识从声生，许声因闻而有声相，闻应闻识！不闻非界，闻则同声？识已被闻，谁知闻识？若无知者，终如草木。不应声、闻杂成中界。界无中位，则内外相复从何成？是故当知，耳、声为缘生耳识界，三处都无。则耳与声及声界三，本非因缘，非自然性。</p>
<p>“阿难，又汝所明，鼻、香为缘生于鼻识。此识为复因鼻所生，以鼻为界？因香所生，以香为界？阿难，若因鼻生，则汝心中以何为鼻？为取肉形双爪之相？为取嗅知动摇之性？若取肉形，肉质乃身，身知即触，名身非鼻，名触即尘，鼻尚无名，云何立界？若取嗅知，又汝心中以何为知？以肉为知，则肉之知元触非鼻。以空为知，空则自知，肉应非觉，如是则应虚空是汝；汝身非知，今日阿难应无所在。以香为知，知自属香，何预于汝？若香臭气必生汝鼻，则彼香、臭二种流气不生伊兰及旃檀木。二物不来，汝自嗅鼻，为香为臭？臭则非香，香则非臭；若香、臭二俱能闻者，则汝一人应有两鼻，对我问道有二阿难，谁为汝体？若鼻是一，香、臭无二，臭既为香，香复成臭，二性不有，界从谁立？若因香生，识因香有，如眼有见，不能观眼；因香有故，应不知香。知即非生，不知非识。香非知有，香界不成；识不知香，因界则非从香建立。既无中间，不成内外，彼诸闻性毕竟虚妄。是故当知，鼻、香为缘生鼻识界，三处都无。则鼻与香及香界三，本非因缘，非自然性。</p>
<p>“阿难，又汝所明，舌、味为缘生于舌识。此识为复因舌所生，以舌为界？因味所生，以味为界？阿难，若因舌生，则诸世间甘蔗、乌梅、黄连、石盐、细辛、姜、桂，都无有味。汝自尝舌，为甜为苦？若舌性苦，谁来尝舌？舌不自尝，孰为知觉？舌性非苦，味自不生，云何立界？若因味生，识自为味，同于舌根，应不自尝，云何识知是味非味？又一切味非一物生，味既多生，识应多体；识体若一，体必味生，咸淡甘辛和合俱生，诸变异相同为一味，应无分别。分别既无，则不名识，云何复名舌味识界？不应虚空生汝心识！舌、味和合，即于是中元无自性，云何界生？是故当知，舌、味为缘生舌识界，三处都无。则舌与味及舌界三，本非因缘，非自然性。</p>
<p>“阿难，又汝所明，身、触为缘生于身识。此识为复因身所生，以身为界？因触所生，以触为界？阿难，若因身生，必无离合二觉观缘，身何所识？若因触生，必无汝身，谁有非身知合离者？阿难，物不触知，身知有触。知身即触，知触即身。即触非身，即身非触。身、触二相元无处所，合身即为身自体性，离身即是虚空等相。内、外不成，中云何立？中不复立，内、外性空，则汝识生，从谁立界？是故当知，身、触为缘生身识界，三处都无。则身与触及身界三，本非因缘，非自然性。</p>
<p>“阿难，又汝所明，意、法为缘生于意识。此识为复因意所生，以意为界？因法所生，以法为界？阿难，若因意生，于汝意中必有所思，发明汝意，若无前法，意无所生；离缘无形，识将何用？又汝识心与诸思量兼了别性，为同为异？同意即意，云何所生？异意不同，应无所识。若无所识，云何意生？若有所识，云何识意？唯同与异二性无成，界云何立？若因法生，世间诸法不离五尘，汝观色法及诸声法、香法、味法及与触法，相状分明，以对五根，非意所摄。汝识决定依于法生，汝今谛观法法何状？若离色空、动静、通塞、合离、生灭，越此诸相，终无所得。生则色空诸法等生，灭则色空诸法等灭。所因既无，因生有识，作何形相？相状不有，界云何生？是故当知，意、法为缘生意识界，三处都无。则意与法及意界三，本非因缘，非自然性。​”</p>
<p>    </p>
<p>阿难白佛言：​“世尊，如来常说和合因缘，一切世间种种变化皆因四大和合发明。云何如来因缘、自然二俱排摈？我今不知斯义所属，惟垂哀愍，开示众生中道了义、无戏论法。​”</p>
<p>尔时，世尊告阿难言：​“汝先厌离声闻、缘觉诸小乘法，发心勤求无上菩提，故我今时为汝开示第一义谛。如何复将世间戏论、妄想因缘而自缠绕？汝虽多闻，如说药人，真药现前，不能分别，如来说为真可怜愍。汝今谛听，吾当为汝分别开示，亦令当来修大乘者通达实相。​” 阿难默然承佛圣旨。</p>
<p>“阿难，如汝所言‘四大和合发明世间种种变化’。阿难，若彼大性，体非和合，则不能与诸大杂和，犹如虚空不和诸色。若和合者，同于变化，始终相成，生灭相续。生死死生，生生死死，如旋火轮，未有休息。阿难，如水成冰，冰还成水。</p>
<p>“汝观地性：粗为大地，细为微尘，至邻虚尘，析彼极微，色边际相，七分所成，更析邻虚，即实空性。阿难，若此邻虚析成虚空，当知虚空出生色相。汝今问言：由和合故，出生世间诸变化相。汝且观此一邻虚尘用几虚空和合而有？不应邻虚合成邻虚。又邻虚尘析入空者，用几色相合成虚空？若色合时，合色非空。若空合时，合空非色。色犹可析，空云何合？汝元不知，<u>如来藏中，性色真空，性空真色，清净本然，周遍法界；随众生心，应所知量，循业发现</u>。<u>世间无知，惑为因缘及自然性，皆是识心分别计度，但有言说，都无实义</u>。</p>
<p>“阿难，<u>火性无我，寄于诸缘</u>。汝观城中未食之家，欲炊爨时，手执阳燧，日前求火。阿难，名<u>和合者，如我与汝一千二百五十比丘，今为一众。众虽为一，诘其根本，各各有身</u>，皆有所生氏族名字。如舍利弗婆罗门种姓，优楼频螺迦叶波种，乃至阿难瞿昙种姓。阿难，若此火性因和合有，彼手执镜于日求火，此火为从镜中而出？为从艾出？为于日来？阿难，若日来者，自能烧汝手中之艾，来处林木皆应受焚。若镜中出，自能于镜出然于艾，镜何不镕？纡汝手执尚无热相，云何融泮？若生于艾，何藉日、镜光明相接，然后火生？汝又谛观，镜因手执，日从天来，艾本地生，火从何方游历于此？日、镜相远，非和非合，不应火光无从自有。汝犹不知，<u>如来藏中，性火真空，性空真火，清净本然，周遍法界，随众生心，应所知量</u>。阿难，当知世人一处执镜，一处火生，遍法界执，满世间起。起遍世间，宁有方所？循业发现。世间无知，惑为因缘及自然性，皆是识心分别计度，但有言说，都无实义。</p>
<p>“阿难，<u>水性不定，流息无恒</u>。如室罗城迦毗罗仙、斫迦罗仙及钵头摩、诃萨多等诸大幻师，求太阴精，用和幻药。是诸师等于白月昼手执方诸，承月中水。此水为复从珠中出？空中自有？为从月来？阿难，若从月来，尚能远方令珠出水，所经林木皆应吐流。流则何待方诸所出？不流，明水非从月降。若从珠出，则此珠中常应流水，何待中宵承白月昼？若从空生，空性无边，水当无际，从人洎天皆同滔溺，云何复有水陆空行？汝更谛观，月从天陟(zhì)，珠因手持，承珠水盘本人敷设，水从何方流注于此？月珠相远，非和非合，不应水精无从自有。汝尚不知，如来藏中，性水真空，性空真水。清净本然，周遍法界，随众生心，应所知量。一处执珠，一处水出，遍法界执，满法界生。生满世间，宁有方所？循业发现。世间无知，惑为因缘及自然性，皆是识心分别计度，但有言说，都无实义。</p>
<p>“阿难，<u>风性无体，动静不常</u>。汝常整衣，入于大众，僧伽梨角动及旁人，则有微风拂被人面。此风为复出袈裟角？发于虚空？生彼人面？阿难，此风若复出袈裟角，汝乃披风，其衣飞摇，应离汝体。我今说法，会中垂衣，汝看我衣，风何所在？不应衣中有藏风地。若生虚空，汝衣不动，何因无拂？空性常住，风应常生；若无风时，虚空当灭。灭风可见，灭空何状？若有生灭，不名虚空；名为虚空，云何风出？若风自生被拂之面，从彼面生，当应拂汝；自汝整衣，云何倒拂？汝审谛观，整衣在汝，面属彼人，虚空寂然，不参流动，风自谁方鼓动来此？风、空性隔，非和非合，不应风性无从自有。汝宛不知，如来藏中，性风真空，性空真风，清净本然，周遍法界，随众生心，应所知量。阿难，如汝一人微动服衣，有微风出，遍法界拂，满国土生，周遍世间，宁有方所？循业发现。世间无知，惑为因缘及自然性，皆是识心分别计度，但有言说，都无实义。</p>
<p>“阿难，<u>空性无形，因色显发</u>。如室罗城去河遥处，诸刹利种及婆罗门、毗舍、首陀兼颇罗堕、旃陀罗等新立安居，凿井求水。出土一尺，于中则有一尺虚空；如是乃至出土一丈，中间还得一丈虚空。虚空浅深，随出多少。此空为当因土所出？因凿所有？无因自生？阿难，若复此空无因自生，未凿土前，何不无碍？惟见大地，迥无通达。若因土出，则土出时，应见空入。若土先出，无空入者，云何虚空因土而出？若无出入，则应空、土，元无异因；无异则同，则土出时，空何不出？若因凿出，则凿出空，应非出土。不因凿出，凿自出土，云何见空？汝更审谛，谛审谛观，凿从人手，随方运转，土因地移，如是虚空因何所出？凿、空虚实，不相为用，非和非合，不应虚空无从自出。若此虚空性圆周遍，本不动摇，当知现前地水火风，均名五大，性真圆融，皆如来藏，本无生灭。阿难，汝心昏迷，不悟四大元如来藏。当观虚空，为出？为入？为非出入？汝全不知，<u>如来藏中，性觉真空，性空真觉</u>。清净本然，周遍法界，随众生心，应所知量。阿难，如一井空，空生一井，十方虚空，亦复如是，圆满十方，宁有方所？循业发现。世间无知，惑为因缘及自然性，皆是识心分别计度，但有言说，都无实义。</p>
<p>    </p>
<p>“阿难，<u>见觉无知，因色空有</u>。如汝今者，在祇陀林，朝明夕昏，设居中宵，白月则光，黑月便暗，则明、暗等，因见分析。此见为复与明暗相并太虚空，为同一体？为非一体？或同非同？或异非异？阿难，此见若复与明与暗及与虚空元一体者，则明与暗二体相亡，暗时无明，明时无暗。若与暗一，明则见亡，必一于明，暗时当灭。灭则云何见明、见暗？若明、暗殊，见无生灭，一云何成？若此见精与暗与明非一体者，汝离明暗及与虚空，分析见元，作何形相？离明离暗及离虚空，是见元同龟毛兔角。明、暗、虚空，三事俱异，从何立见？明、暗相背，云何或同？离三元无，云何或异？分空分见，本无边畔，云何非同？见暗见明，性非迁改，云何非异？汝更细审，微细审详，审谛审观：明从太阳，暗随黑月，通属虚空，壅归大地，如是见精，因何所出？见觉、空顽，非和非合，不应见精无从自出。若见、闻、觉、知，性圆周遍，本不动摇，当知无边不动虚空，并其动摇地、水、火、风，均名六大，性真圆融，皆如来藏，本无生灭。阿难，汝性沉沦，不悟汝之见、闻、觉、知本如来藏。汝当观此见、闻、觉、知，为生？为灭？为同？为异？为非生灭？为非同异？汝曾不知，<u>如来藏中，性见觉明，觉精明见</u>。清净本然，周遍法界，随众生心，应所知量。如一见根，见周法界，听、嗅、尝触、觉触、觉知，妙德莹然，遍周法界，圆满十虚，宁有方所？循业发现。世间无知，惑为因缘及自然性，皆是识心分别计度，但有言说，都无实义。</p>
<p>“阿难，<u>识性无源，因于六种根尘妄出</u>。汝今遍观此会圣众，用目循历。其目周视，但如镜中，无别分析；汝识于中，次第标指，此是文殊，此富楼那，此目犍连，此须菩提，此舍利弗。此识了知，为生于见？为生于相？为生虚空？为无所因，突然而出？阿难，若汝识性生于见中，如无明、暗及与色、空，四种必无，元无汝见；见性尚无，从何发识？若汝识性生于相中，不从见生，既不见明，亦不见暗，明暗不瞩，即无色空；彼相尚无，识从何发？若生于空，非相非见。非见无辨，自不能知明、暗、色、空；非相灭缘，见、闻、觉、知，无处安立。处此二非，空则同无，有非同物，纵发汝识，欲何分别？若无所因，突然而出，何不日中别识明月？汝更细详，微细详审：见托汝睛，相推前境，可状成有，不相成无，如是识缘因何所出？识动、见澄，非和非合；闻、听、觉、知，亦复如是。不应识缘，无从自出。若此识心本无所从，当知了别，见闻觉知，圆满湛然，性非从所，兼彼虚空、地、水、火、风，均名七大，性真圆融，皆如来藏，本无生灭。阿难，汝心粗浮，不悟见、闻、发明、了知，本如来藏。汝应观此六处识心为同为异？为空为有？为非同异？为非空有？汝元不知，如来藏中，<u>性识明知，觉明真识</u>。妙觉湛然，遍周法界，含吐十虚，宁有方所？循业发现。世间无知，惑为因缘及自然性，皆是识心分别计度，但有言说，都无实义。​”</p>
<p>    </p>
<p>尔时，阿难及诸大众蒙佛如来微妙开示，身心荡然，得无罣碍。是诸大众各各自知，心遍十方，见十方空如观手中所持叶物。一切世间诸所有物皆即菩提妙明元心，心精遍圆，含裹十方。反观<u>父母所生之身犹彼十方虚空之中吹一微尘，若存若亡</u>；如湛巨海，流一浮沤，起灭无从。了然自知，获本妙心，常住不灭。礼佛合掌，得未曾有。</p>
<p>于如来前，说偈赞佛：</p>
<blockquote>
<p>妙湛总持不动尊，首楞严王世希有。</p>
<p>销我亿劫颠倒想，不历僧祇获法身。</p>
<p>愿今得果成宝王，还度如是恒沙众。</p>
<p>将此深心奉尘刹，是则名为报佛恩。</p>
<p>伏请世尊为证明，五浊恶世誓先入。</p>
<p>如一众生未成佛，终不于此取泥洹。</p>
<p>大雄大力大慈悲，希更审除微细惑。</p>
<p>令我早登无上觉，于十方界坐道场。</p>
<p>舜若多性可销亡，烁迦罗心无动转。</p>
</blockquote>
<p>    </p>
<hr />
<h3 id="卷四"><a class="header" href="#卷四">卷四</a></h3>
<p>尔时，富楼那弥多罗尼子在大众中即从座起，偏袒右肩，右膝着地，合掌恭敬，而白佛言：​“大威德世尊，善为众生敷演如来第一义谛。世尊常推说法人中，我为第一。今闻如来微妙法音，犹如聋人逾百步外聆于蚊蚋，本所不见，何况得闻？佛虽宣明，令我除惑，今犹未详斯义究竟无疑惑地。世尊，如阿难辈虽则开悟，习漏未除；我等会中登无漏者，虽尽诸漏，今闻如来所说法音，尚纡疑悔。世尊，若复世间一切根、尘、阴、处、界等，皆如来藏清净本然，云何忽生山河大地诸有为相，次第迁流，终而复始？又如来说，地水火风，本性圆融，周遍法界，湛然常住。世尊，若地性遍，云何容水？水性周遍，火则不生。复云何明，水、火二性俱遍虚空，不相陵灭？世尊，地性障碍，空性虚通，云何二俱周遍法界？而我不知是义攸往，唯愿如来宣流大慈，开我迷云及诸大众。​” 作是语已，五体投地，钦渴如来无上慈诲。</p>
<p>尔时，世尊告富楼那及诸会中漏尽无学诸阿罗汉：​“如来今日普为此会宣胜义中真胜义性，令汝会中定性声闻，及诸一切未得二空、回向上乘阿罗汉等，皆获一乘寂灭场地、真阿练若、正修行处。汝今谛听，当为汝说。​” 富楼那等钦佛法音，默然承听。</p>
<p>    </p>
<p>佛言：​“富楼那，如汝所言，清净本然，云何忽生山河大地？汝常不闻如来宣说‘性觉妙明，本觉明妙’？​”</p>
<p>富楼那言：​“唯然，世尊。我常闻佛宣说斯义。​”</p>
<p>佛言：​“汝称觉明，为复性明，称名为觉？为觉不明，称为明觉？​”</p>
<p>富楼那言：​“若此不明，名为觉者，则无所明。​”</p>
<p>佛言：​“若无所明，则无明觉。有所非觉，无所非明，无明又非觉湛明性。<u>性觉必明，妄为明觉</u>。<u>觉非所明，因明立所；所既妄立，生汝妄能</u>。<u>无同异中，炽然成异；异彼所异，因异立同；同异发明，因此复立无同无异</u>。<u>如是扰乱，相待生劳，劳久发尘，自相浑浊，由是引起尘劳烦恼。起为世界，静成虚空</u>。<u>虚空为同，世界为异，彼无同异，真有为法</u>。</p>
<p>“觉明空昧，相待成摇，故有风轮执持世界。因空生摇，坚明立碍。彼金宝者，明觉立坚，故有金轮保持国土。坚觉宝成，摇明风出，风金相摩，故有火光，为变化性。宝明生润，火光上蒸，故有水轮含十方界。火腾水降，交发立坚。湿为巨海，干为洲滩。以是义故，彼大海中火光常起，彼洲滩中江河常注。水势劣火，结为高山；是故山石击则成焰，融则成水。土势劣水，抽为草木；是故林薮遇烧成土，因绞成水。交妄发生，递相为种，以是因缘，世界相续。</p>
<p>“复次，富楼那，<u>明妄非他，觉明为咎</u>。<u>所妄既立，明理不逾</u>。以是因缘，听不出声，见不超色。色、香、味、触，六妄成就，由是分开，见、觉、闻、知。同业相缠，合离成化。见明色发，明见想成。<u>异见成憎，同想成爱，流爱为种，纳想为胎</u>。交遘发生，吸引同业，故有因缘，生羯罗蓝、遏蒲昙等。胎卵湿化，随其所应。卵唯想生，胎因情有，湿以合感，化以离应。情、想、合、离，更相变易。所有受业，逐其飞沉，以是因缘，众生相续。</p>
<p>“富楼那，想爱同结，爱不能离，则诸世间父母子孙相生不断，是等则以欲贪为本。贪爱同滋，贪不能止，则诸世间卵、化、湿、胎，<u>随力强弱，递相吞食，是等则以杀贪为本</u>。<u>以人食羊，羊死为人，人死为羊</u>，如是乃至十生之类，死死生生，互来相啖，恶业俱生，穷未来际，是等则以盗贪为本。<u>汝负我命，我还汝债，以是因缘，经百千劫，常在生死</u>。<u>汝爱我心，我怜汝色，以是因缘，经百千劫，常在缠缚</u>。唯杀、盗、淫三为根本，以是因缘，业果相续。</p>
<p>“富楼那，如是三种，颠倒相续，皆是觉明明了知性，因了发相；从妄见生山河大地诸有为相，次第迁流；因此虚妄，终而复始。​”</p>
<p>    </p>
<p>富楼那言：​“若此妙觉，本妙觉明，与如来心不增不减，无状忽生山河大地诸有为相；如来今得妙空明觉，山河大地有为习漏，何当复生？​”</p>
<p>佛告富楼那：​“譬如迷人，于一聚落，惑南为北，此迷为复因迷而有，因悟所出？​”</p>
<p>富楼那言：​“如是迷人，亦不因迷，又不因悟。何以故？迷本无根，云何因迷？悟非生迷，云何因悟？​”</p>
<p>佛言：​“彼之迷人，正在迷时，倏有悟人指示令悟。富楼那，于意云何？此人纵迷，于此聚落，更生迷不？​”​</p>
<p>“不也，世尊。​”​</p>
<p>“富楼那，十方如来亦复如是。<u>此迷无本，性毕竟空</u>。昔本无迷，似有迷觉；觉迷迷灭，觉不生迷。亦如翳人见空中华，翳病若除，华于空灭。忽有愚人，于彼空华所灭空地，待华更生。汝观是人为愚为慧？​”</p>
<p>富楼那言：​“空元无华，妄见生灭。见华灭空，已是颠倒，敕令更出，斯实狂痴，云何更名如是狂人为愚为慧？​”</p>
<p>佛言：​“如汝所解，云何问言：‘诸佛如来妙觉明空，何当更出山河大地？’ 又如金矿杂于精金，其金一纯，更不成杂；如木成灰，不重为木。诸佛如来菩提涅槃，亦复如是。</p>
<p>“富楼那，又汝问言：地水火风本性圆融，周遍法界，疑水火性不相陵灭；又征虚空及诸大地，俱遍法界，不合相容。富楼那，譬如虚空，体非群相，而不拒彼诸相发挥，所以者何？富楼那，彼太虚空，日照则明，云屯则暗，风摇则动，霁澄则清，气凝则浊，土积成霾，水澄成映。于意云何？如是殊方诸有为相，为因彼生？为复空有？若彼所生，富楼那，且日照时，既是日明，十方世界同为日色，云何空中更见圆日？若是空明，空应自照，云何中宵云雾之时，不生光耀？当知是明，非日非空，不异空日。真妙觉明，亦复如是。汝以空明，则有空现；地水火风各各发明，则各各现；若俱发明，则有俱现。云何俱现？富楼那，如一水中现于日影，两人同观水中之日，东西各行，则各有日随二人去，一东一西，先无准的。不应难言：此日是一，云何各行？各日既双，云何现一？宛转虚妄，无可凭据。</p>
<p>“观相元妄，无可指陈，犹邀空华，结为空果，云何诘其相陵灭义？观性元真，惟妙觉明；妙觉明心，先非水火，云何复问不相容者？</p>
<p>“富楼那，汝以色空，相倾相夺于如来藏，而如来藏随为色空，周遍法界；是故于中，风动、空澄、日明、云暗。<u>众生迷闷，背觉合尘，故发尘劳，有世间相</u>。我以妙明不灭不生，合如来藏，而如来藏唯妙觉明，圆照法界；是故于中，一为无量，无量为一，小中现大，大中现小。不动道场，遍十方界，身含十方，无尽虚空；于一毛端，现宝王刹，坐微尘里，转大法轮。<u>灭尘合觉，故发真如妙觉明性</u>。</p>
<p>“而<u>如来藏本妙圆心，非心非空，非地非水，非风非火</u>，非眼非耳、鼻、舌、身、意，非色非声、香、味、触、法，非眼识界，如是乃至非意识界。非明、无明、明无明尽，如是乃至非老非死，非老死尽。非苦非集，非灭非道，非智非得。非檀那非尸罗，非毗梨耶非羼提，非禅那非般剌若，非波罗蜜多。如是乃至非怛闼阿竭，非阿罗诃、三耶三菩，非大涅槃，非常非乐非我非净。</p>
<p>“以是俱非世、出世故，即<u>如来藏元明心妙，即心即空，即地即水，即风即火</u>，即眼即耳、鼻、舌、身、意，即色即声、香、味、触、法，即眼识界，如是乃至即意识界。即明、无明、明无明尽；如是乃至即老即死，即老死尽。即苦即集即灭即道，即智即得。即檀那即尸罗，即毗梨耶即羼提，即禅那即般剌若，即波罗蜜多。如是乃至即怛闼阿竭，即阿罗诃、三耶三菩，即大涅槃，即常即乐即我即净。</p>
<p>“以是俱即世、出世故，即<u>如来藏妙明心元，离即离非，是即非即</u>；如何世间三有众生及出世间声闻、缘觉，以所知心测度如来无上菩提，用世语言入佛知见？譬如琴、瑟、箜篌、琵琶，虽有妙音，若无妙指，终不能发。汝与众生，亦复如是。宝觉真心各各圆满，如我按指，海印发光；汝暂举心，尘劳先起，由不勤求无上觉道，爱念小乘，得少为足。​”</p>
<p>    </p>
<p>富楼那言：​“我与如来宝觉圆明真妙净心，无二圆满，而我昔遭无始妄想，久在轮回，今得圣乘，犹未究竟。世尊诸妄一切圆灭，独妙真常；敢问如来：一切众生何因有妄，自蔽妙明，受此沦溺？​”</p>
<p>佛告富楼那：​“汝虽除疑，余惑未尽。吾以世间现前诸事今复问汝：汝岂不闻室罗城中演若达多？忽于晨朝以镜照面，爱镜中头，眉目可见，嗔责己头，不见面目，以为魑魅，无状狂走。于意云何？此人何因无故狂走？​”</p>
<p>富楼那言：​“是人心狂，更无他故。​”</p>
<p>佛言：​“妙觉明圆，本圆明妙。既称为妄，云何有因？若有所因，云何名妄？<u>自诸妄想，展转相因，从迷积迷，以历尘劫</u>。虽佛发明，犹不能返。如是迷因，因迷自有；<u>识迷无因，妄无所依，尚无有生，欲何为灭</u>？<u>得菩提者，如寤时人说梦中事</u>，心纵精明，欲何因缘取梦中物？况复无因，本无所有。如彼城中演若达多，岂有因缘自怖头走？忽然狂歇，头非外得；纵未狂歇，亦何遗失？</p>
<p>“富楼那，妄性如是，因何为在？汝但不随分别世间、业果、众生三种相续，三缘断故，三因不生，则汝心中演若达多，<u>狂性自歇，歇即菩提</u>。胜净明心，本周法界，不从人得，何藉劬(qú)劳肯綮(qìng)修证！譬如有人，于自衣中，系如意珠，不自觉知，穷露他方，乞食驰走。虽实贫穷，珠不曾失。忽有智者指示其珠，所愿从心，致大饶富，方悟神珠非从外得。​”</p>
<p>    </p>
<p>即时，阿难在大众中顶礼佛足，起立白佛：​“世尊现说杀、盗、淫业三缘断故，三因不生，心中达多，狂性自歇，歇即菩提，不从人得；斯则因缘皎然明白，云何如来顿弃因缘？我从因缘心得开悟。世尊，此义何独我等年少有学声闻，今此会中大目犍连及舍利弗、须菩提等，从老梵志，闻佛因缘，发心开悟，得成无漏。今说菩提不从因缘，则王舍城拘舍梨等所说自然，成第一义。惟垂大悲，开发迷闷。​”</p>
<p>佛告阿难：​“即如城中演若达多，狂性因缘若得除灭，则不狂性自然而出；因缘、自然，理穷于是。阿难，演若达多，头本自然，本自其然，无然非自，何因缘故怖头狂走？若自然头，因缘故狂，何不自然，因缘故失？本头不失，狂怖妄出，曾无变易，何藉因缘？本狂自然，本有狂怖，未狂之际，狂何所潜？不狂自然，头本无妄，何为狂走？若悟本头，识知狂走，因缘、自然俱为戏论。是故我言：三缘断故，即菩提心。</p>
<p>“<u>菩提心生，生灭心灭，此但生灭。灭、生俱尽，无功用道</u>。若有自然，如是则明，自然心生、生灭心灭，此亦生灭。无生灭者，名为自然。犹如世间诸相杂和，成一体者，名和合性；非和合者，称本然性。本然非然，和合非合，合然俱离，离合俱非，此句方名无戏论法。</p>
<p>“菩提涅槃，尚在遥远，非汝历劫辛勤修证。虽复忆持十方如来十二部经清净妙理，如恒河沙，只益戏论。汝虽谈说因缘、自然，决定明了，人间称汝多闻第一；以此积劫多闻熏习，不能免离摩登伽难。何须待我佛顶神咒，摩登伽心，淫火顿歇，得阿那含，于我法中，成精进林，爱河干枯，令汝解脱？是故阿难，<u>汝虽历劫忆持如来秘密妙严，不如一日修无漏业，远离世间憎爱二苦</u>。如摩登伽，宿为淫女，由神咒力，销其爱欲，法中今名性比丘尼。与罗睺罗母耶输陀罗，同悟宿因，知历世因，贪爱为苦，一念熏修无漏善故，或得出缠，或蒙授记。如何自欺，尚留观听？​”</p>
<p>    </p>
<p>阿难及诸大众闻佛示诲，疑惑销除，心悟实相，身意轻安，得未曾有。重复悲泪，顶礼佛足，长跪合掌而白佛言：​“无上大悲清净宝王，善开我心，能以如是种种因缘，方便提奖，引诸沉冥，出于苦海。世尊，我今虽承如是法音，知如来藏妙觉明心遍十方界，含育如来十方国土，清净宝严妙觉王刹。如来复责多闻无功，不逮修习。我今犹如旅泊之人，忽蒙天王赐予华屋，虽获大宅，要因门入。惟愿如来不舍大悲，示我在会诸蒙暗者，捐舍小乘，毕获如来无余涅槃本发心路；令有学者，从何摄伏畴昔攀缘，得陀罗尼，入佛知见。​” 作是语已，五体投地，在会一心，伫佛慈旨。</p>
<p>尔时，世尊哀愍会中缘觉、声闻，于菩提心未自在者，及为当来佛灭度后末法众生发菩提心，开无上乘妙修行路，宣示阿难及诸大众：​“汝等决定发菩提心，于佛如来妙三摩提不生疲倦，应当先明发觉初心二决定义。云何初心二义决定？</p>
<p>“阿难，第一义者：汝等若欲捐舍声闻，修菩萨乘，入佛知见，应当审观因地发心与果地觉，为同为异？阿难，若于因地，以生灭心为本修因，而求佛乘不生不灭，无有是处。以是义故，汝当照明<u>诸器世间，可作之法皆从变灭</u>。阿难，汝观世间可作之法，谁为不坏？然终不闻烂坏虚空。何以故？空非可作，由是始终无坏灭故。则汝身中，坚相为地，润湿为水，暖触为火，动摇为风。由此四缠，分汝湛圆妙觉明心，为视为听，为觉为察，从始入终，五叠浑浊。</p>
<p>“云何为浊？阿难，譬如清水，清洁本然，即彼尘土灰沙之伦，本质留碍，二体法尔性不相循。有世间人，取彼土尘，投于净水，土失留碍，水亡清洁，容貌汩然，名之为浊。汝浊五重，亦复如是。</p>
<p>“阿难，汝见虚空遍十方界，空、见不分。有空无体，有见无觉，相织妄成，是第一重，名为劫浊。汝身现抟四大为体，见闻觉知，壅令留碍，水火风土，旋令觉知，相织妄成，是第二重，名为见浊。又汝心中忆识诵习，性发知见，容现六尘，离尘无相，离觉无性，相织妄成，是第三重，名烦恼浊。又汝朝夕生灭不停，知见每欲留于世间，业运每常迁于国土，相织妄成，是第四重，名众生浊。汝等见闻，元无异性，众尘隔越，无状异生，性中相知，用中相背，同、异失准，相织妄成，是第五重，名为命浊。</p>
<p>“阿难，汝今欲令见闻觉知远契如来常乐我净，应当先择死生根本，依不生灭圆湛性成。以湛旋其虚妄灭生，伏还元觉；得元明觉无生灭性，为因地心，然后圆成果地修证。如澄浊水，贮于静器，静深不动，沙土自沉，清水现前，名为初伏客尘烦恼。去泥纯水，名为永断根本无明。明相精纯，一切变现，不为烦恼，皆合涅槃清净妙德。</p>
<p>“第二义者，汝等必欲发菩提心，于菩萨乘生大勇猛，决定弃捐诸有为相，应当审详烦恼根本。此无始来，发业润生，谁作谁受？阿难，汝修菩提，若不审观烦恼根本，则不能知虚妄根尘何处颠倒；处尚不知，云何降伏，取如来位？阿难，汝观世间解结之人，不见所结，云何知解？不闻虚空被汝隳裂，何以故？空无形相，无结解故。则汝现前<u>眼、耳、鼻、舌及与身、心，六为贼媒，自劫家宝。由此无始众生世界，生缠缚故，于器世间不能超越</u>。</p>
<p>“阿难，云何名为众生世界？世为迁流，界为方位。汝今当知，东、西、南、北、东南、西南、东北、西北、上、下为界，过去、未来、现在为世。方位有十，流数有三。一切众生，织妄相成，身中贸迁，世、界相涉。而此界性，设虽十方，定位可明，世间只目东西南北，上、下无位，中无定方。四数必明，与世相涉，三四四三，宛转十二。流变三叠，一十百千。总括始终，六根之中各各功德有千二百。</p>
<p>“阿难，汝复于中克定优劣。如眼观见，后暗前明，前方全明，后方全暗，左右旁观三分之二。统论所作，功德不全，三分言功，一分无德，当知眼唯八百功德。如耳周听，十方无遗，动若迩遥，静无边际，当知耳根圆满一千二百功德。如鼻嗅闻，通出入息，有出有入，而阙中交。验于鼻根，三分阙一，当知鼻唯八百功德。如舌宣扬，尽诸世间、出世间智，言有方分，理无穷尽，当知舌根圆满一千二百功德。如身觉触，识于违顺，合时能觉，离中不知。离一合双，验于身根，三分阙一，当知身唯八百功德。如意默容十方三世一切世间、出世间法，唯圣与凡无不包容，尽其涯际，当知意根圆满一千二百功德。</p>
<p>“阿难，汝今欲逆生死欲流，返穷流根，至不生灭；当验此等六受用根，谁合谁离？谁深谁浅？谁为圆通？谁不圆满？若能于此悟圆通根，逆彼无始织妄业流，得循圆通，与不圆根，日劫相倍。我今备显六湛圆明本所功德，数量如是。随汝详择其可入者，吾当发明，令汝增进。十方如来于十八界一一修行，皆得圆满无上菩提，于其中间亦无优劣。但汝下劣，未能于中圆自在慧，故我宣扬，令汝但于一门深入；入一无妄，彼六知根一时清净。​”</p>
<p>    </p>
<p>阿难白佛言：​“世尊，云何逆流、深入一门，能令六根一时清净？​”</p>
<p>佛告阿难：​“汝今已得须陀洹果，已灭三界众生世间见所断惑，然犹未知根中积生无始虚习，彼习要因修所断得；何况此中，生住异灭分剂头数！今汝且观现前六根，为一为六？阿难，若言一者，耳何不见？目何不闻？头奚不履？足奚无语？若此六根决定成六，如我今会与汝宣扬微妙法门，汝之六根谁来领受？​”</p>
<p>阿难言：​“我用耳闻。​”</p>
<p>佛言：​“汝耳自闻，何关身、口？口来问义，身起钦承。是故应知，非一终六，非六终一；终不汝根，元一元六。阿难，<u>当知是根，非一非六，由无始来颠倒沦替，故于圆湛，一六义生</u>。汝须陀洹，虽得六销，犹未亡一。如太虚空，参合群器，由器形异，名之异空；除器观空，说空为一。彼太虚空，云何为汝成同、不同？何况更名是一、非一？则汝了知六受用根，亦复如是。</p>
<p>“<u>由明、暗等二种相形，于妙圆中，黏湛发见，见精映色，结色成根</u>。根元目为清净四大，因名眼体，如蒲萄朵，浮根四尘，流逸奔色。由动、静等二种相击，于妙圆中黏湛发听，听精映色，卷声成根。根元目为清净四大，因名耳体，如新卷叶，浮根四尘，流逸奔声。由通、塞等二种相发，于妙圆中黏湛发嗅，嗅精映香，纳香成根。根元目为清净四大，因名鼻体，如双垂爪，浮根四尘，流逸奔香。</p>
<p>“由恬、变等二种相参，于妙圆中黏湛发尝，尝精映味，绞味成根。根元目为清净四大，因名舌体，如初偃月，浮根四尘，流逸奔味。由离、合等二种相摩，于妙圆黏湛发觉，觉精映触，抟触成根。根元目为清净四大，因名身体，如腰鼓颡，浮根四尘，流溢奔触。<u>由生、灭等二种相续，于妙圆中黏湛发知，知精映法，揽法成根</u>。根元目为清净四大，因名意思，如幽室见，浮根四尘，流逸奔法。</p>
<p>“阿难，如是六根，由彼觉明，有明明觉，失彼精了，黏妄发光。是以汝今，<u>离明离暗，无有见体；离动离静，元无听质</u>；无通无塞，嗅性不生；非变非恬，尝无所出；不离不合，觉触本无；<u>无灭无生，了知安寄</u>？<u>汝但不循动、静、合、离、恬、变、通、塞、生、灭、明、暗，如是十二诸有为相；随拔一根，脱黏内伏，伏归元真，发本明耀</u>。耀性发明，诸余五黏应拔圆脱。</p>
<p>“不由前尘所起知见，明不循根，寄根明发，由是六根互相为用。阿难，汝岂不知今此会中，阿那律陀无目而见，跋难陀龙无耳而听，殑伽神女非鼻闻香，骄梵钵提异舌知味，舜若多神无身觉触，如来光中映令暂见，既为风质，其体元无；诸灭尽定得寂声闻，如此会中摩诃迦叶，久灭意根，圆明了知，不因心念。</p>
<p>“阿难，今汝诸根，若圆拔已，内莹发光，如是浮尘及器世间诸变化相，如汤销冰，应念化成无上知觉。阿难，如彼世人聚见于眼，若令急合，暗相现前，六根黯然，头足相类。<u>彼人以手循体外绕，彼虽不见，头足一辨，知觉是同</u>。缘见因明，暗成无见；不明自发，则诸暗相永不能昏。根、尘既销，云何觉明不成圆妙？​”</p>
<p>    </p>
<p>阿难白佛言：​“世尊，如佛说言：‘因地觉心欲求常住，要与果位名目相应。’ 世尊，如果位中，菩提、涅槃、真如、佛性、庵摩罗识、空如来藏、大圆镜智，是七种名；称谓虽别，清净圆满，体性坚凝，如金刚王，常住不坏。若此见听离于明、暗、动、静、通、塞，毕竟无体，犹如念心离于前尘，本无所有；云何将此毕竟断灭，以为修因，欲获如来七常住果？世尊，若离明、暗，见毕竟空，如无前尘，念自性灭；进退循环，微细推求，本无我心及我心所，将谁立因，求无上觉？如来先说湛精圆常，违越诚言，终成戏论。云何如来真实语者？惟垂大慈，开我蒙吝。​”</p>
<p>佛告阿难：​“汝学多闻，未尽诸漏。心中徒知颠倒所因，真倒现前，实未能识。恐汝诚心犹未信伏，吾今试将尘俗诸事，当除汝疑。​”</p>
<p>即时，如来敕罗睺罗击钟一声，问阿难言：​“汝今闻不？​”</p>
<p>阿难、大众俱言：​“我闻。​”</p>
<p>钟歇无声，佛又问言：​“汝今闻不？​”</p>
<p>阿难、大众俱言：​“不闻。​”</p>
<p>时罗睺罗又击一声，佛又问言：​“汝今闻不？​”</p>
<p>阿难、大众又言：​“俱闻。​”</p>
<p>佛问阿难：​“汝云何闻？云何不闻？​”</p>
<p>阿难、大众俱白佛言：​“钟声若击，则我得闻。击久声销，音响双绝，则名无闻。​”</p>
<p>如来又敕罗睺击钟，问阿难言：​“汝今声不？​”</p>
<p>阿难、大众俱言：​“有声。​”</p>
<p>少选声销，佛又问言：​“尔今声不？​”</p>
<p>阿难、大众答言：​“无声。​”</p>
<p>有顷，罗睺更来撞钟。佛又问言：​“尔今声不？​”</p>
<p>阿难、大众俱言：​“有声。​”</p>
<p>佛问阿难：​“汝云何声？云何无声？​”</p>
<p>阿难、大众俱白佛言：​“钟声若击，则名有声，击久声销，音响双绝，则名无声。​”</p>
<p>佛语阿难及诸大众：​“汝今云何自语矫乱？​”</p>
<p>大众、阿难俱时问佛：​“我今云何名为矫乱？​”</p>
<p>佛言：​“我问汝闻，汝则言闻。又问汝声，汝则言声。唯闻与声，报答无定，如是云何不名矫乱？阿难，声销无响，汝说无闻；若实无闻，闻性已灭，同于枯木，钟声更击，汝云何知？<u>知有知无，自是声尘或无或有，岂彼闻性为汝有无</u>？闻实云无，谁知无者？是故，阿难，声于闻中自有生灭，非为汝闻声生声灭，令汝闻性为有为无。汝尚颠倒，惑声为闻，何怪昏迷，以常为断？终不应言，离诸动、静、闭、塞、开、通，说闻无性。</p>
<p>“如重睡人，眠熟床枕，<u>其家有人，于彼睡时捣练舂米。其人梦中闻舂捣声，别作他物，或为击鼓，或为撞钟</u>。即于梦时自怪其钟为木石响。于时忽寤，遄(chuán)知杵音，自告家人，我正梦时，惑此舂音将为鼓响。阿难，是人梦中岂忆静、摇、开、闭、通、塞？<u>其形虽寐，闻性不昏</u>。纵汝形销，命光迁谢，此性云何为汝销灭！</p>
<p>“以诸众生<u>从无始来，循诸色声，逐念流转，曾不开悟性净妙常，不循所常，逐诸生灭</u>。由是生生杂染流转。<u>若弃生灭，守于真常，常光现前，根、尘、识心应时销落</u>。<u>想相为尘，识情为垢，二俱远离，则汝法眼应时清明</u>，云何不成无上知觉？​”</p>
<p>    </p>
<hr />
<h3 id="卷五"><a class="header" href="#卷五">卷五</a></h3>
<p>阿难白佛言：​“世尊，如来虽说第二义门，今观世间解结之人，若不知其所结之元，我信是人终不能解。世尊，我及会中有学声闻亦复如是，从无始际与诸无明，俱灭俱生，虽得如是多闻善根，名为出家，犹隔日疟。唯愿大慈，哀愍沦溺，今日身心云何是结？从何名解？亦令未来苦难众生得免轮回，不落三有。​” 作是语已，普及大众五体投地，雨泪翘诚，伫佛如来无上开示。</p>
<p>尔时世尊，怜愍阿难及诸会中诸有学者，亦为未来一切众生为出世因，作将来眼；以阎浮檀紫金光手摩阿难顶。即时十方普佛世界六种震动，微尘如来住世界者，各有宝光从其顶出，其光同时于彼世界来祇陀林，灌如来顶。是诸大众，得未曾有。</p>
<p>于是阿难及诸大众，俱闻十方微尘如来异口同音告阿难言：​“善哉，阿难！汝欲识知俱生无明，<u>使汝轮转，生死结根，唯汝六根，更无他物</u>。汝复欲知无上菩提，<u>令汝速证安乐解脱、寂静、妙常，亦汝六根，更非他物</u>。​”</p>
<p>阿难虽闻如是法音，心犹未明，稽首白佛：​“云何令我生死轮回、安乐妙常，同是六根，更非他物？​”</p>
<p>佛告阿难：​“<u>根、尘同源，缚、脱无二</u>，识性虚妄，犹如空华。阿难，<u>由尘发知，因根有相，相、见无性，同于交芦</u>。是故汝今，<u>知见立知，即无明本；知见无见，斯即涅槃</u>、无漏真净，云何是中更容他物？​”</p>
<p>尔时，世尊欲重宣此义而说偈言：</p>
<blockquote>
<p>真性有为空，<u>缘生故如幻</u>；</p>
<p>无为无起灭，不实如空华。</p>
<p>言妄显诸真，妄真同二妄；</p>
<p>犹非真非真，云何见所见？</p>
<p>中间无实性，是故若交芦；</p>
<p>结解同所因，圣凡无二路。</p>
<p>汝观交中性，空有二俱非；</p>
<p>迷晦即无明，发明便解脱。</p>
<p>解结因次第，六解一亦亡；</p>
<p>根选择圆通，入流成正觉。</p>
<p>陀那微细识，习气成暴流；</p>
<p>真非真恐迷，我常不开演。</p>
<p>自心取自心，非幻成幻法；</p>
<p>不取无非幻，非幻尚不生，幻法云何立？</p>
<p>是名妙莲华，金刚王宝觉；</p>
<p>如幻三摩提，弹指超无学。</p>
<p>此阿毗达磨，十方薄伽梵，一路涅槃门。</p>
</blockquote>
<p>于是，阿难及诸大众闻佛如来无上慈诲，祇夜、伽陀，杂糅精莹，妙理清彻，心目开明，叹未曾有。</p>
<p>    </p>
<p>阿难合掌顶礼白佛：​“我今闻佛无遮大悲，性净妙常真实法句，心犹未达六解一亡舒结伦次。惟垂大慈，再愍斯会及与将来，施以法音，洗涤沉垢。​”</p>
<p>即时，如来于师子座，整涅槃僧，敛僧伽梨，揽七宝几，引手于几，取劫波罗天所奉华巾，于大众前绾成一结，示阿难言：​“此名何等？​”</p>
<p>阿难、大众俱白佛言：​“此名为结。​”</p>
<p>于是如来绾叠华巾又成一结，重问阿难：​“此名何等？​”</p>
<p>阿难、大众又白佛言：​“此亦名结。​”</p>
<p>如是伦次绾叠华巾，总成六结。一一结成，皆取手中所成之结，持问阿难：​“此名何等？​”</p>
<p>阿难、大众亦复如是次第酬佛：​“此名为结。​”</p>
<p>佛告阿难：​“我初绾巾，汝名为结。此叠华巾先实一条，第二、第三，云何汝曹复名为结？​”</p>
<p>阿难白佛言：​“世尊，此宝叠华，缉绩成巾，虽本一体，如我思惟：如来一绾，得一结名；若百绾成，终名百结；何况此巾只有六结，终不至七，亦不停五。云何如来只许初时，第二、第三，不名为结？​”</p>
<p>佛告阿难：​“此宝华巾，汝知此巾元止一条，我六绾时，名有六结。汝审观察：巾体是同，因结有异？于意云何？初绾结成，名为第一；如是乃至第六结生，吾今欲将第六结名，成第一不？​”</p>
<p>​“不也，世尊。六结若存，斯第六名，终非第一。纵我历生尽其明辩，如何令是六结乱名？​”</p>
<p>佛言：​“如是！<u>六结不同，循顾本因，一巾所造</u>。令其杂乱，终不得成。则汝六根，亦复如是：<u>毕竟同中，生毕竟异</u>。​”</p>
<p>佛告阿难：​“汝必嫌此六结不成，愿乐一成，复云何得？​”</p>
<p>阿难言：​“<u>此结若存，是非蜂起，于中自生，此结非彼，彼结非此</u>。如来今日，若总解除，结若不生，则无彼此，尚不名一，六云何成？​”</p>
<p>佛言：​“六解一亡，亦复如是。<u>由汝无始心性狂乱，知见妄发，发妄不息，劳见发尘</u>。如劳目睛，则有狂华，于湛精明无因乱起。一切世间，山河大地、生死、涅槃，皆即狂劳颠倒华相。​”</p>
<p>阿难言：​“此劳同结，云何解除？​”</p>
<p>如来以手将所结巾偏掣其左，问阿难言：​“如是解不？​”​</p>
<p>“不也，世尊。​”</p>
<p>旋复以手偏牵右边，又问阿难：​“如是解不？​”​</p>
<p>“不也，世尊。​”</p>
<p>佛告阿难：​“吾今以手左右各牵，竟不能解。汝设方便，云何解成？​”</p>
<p>阿难白佛言：​“世尊，当于结心，解即分散。​”</p>
<p>佛告阿难：​“如是，如是。若欲除结，当于结心。阿难，我说佛法从因缘生，非取世间和合粗相；如来发明世、出世法，知其本因，随所缘出；如是乃至恒沙界外一滴之雨，亦知头数。现前种种，松直、棘曲，鹄白、乌玄，皆了元由。是故，阿难，随汝心中选择六根，根结若除，尘相自灭，诸妄销亡，不真何待！”</p>
<p>“阿难，吾今问汝，此劫波罗巾六结现前，同时解萦，得同除不？​”​</p>
<p>“不也，世尊。是结本以次第绾生，今日当须次第而解。六结同体，结不同时，则结解时，云何同除？​”</p>
<p>佛言：​“六根解除，亦复如是。此根初解，先得<u>人空</u>；空性圆明，成<u>法解脱</u>；解脱法已，俱空不生；是名菩萨从三摩地得<u>无生忍</u>。​”</p>
<p>    </p>
<p>阿难及大众蒙佛开示，慧觉圆通，得无疑惑；一时合掌，顶礼双足，而白佛言：​“我等今日身心皎然，快得无碍，虽复悟知一六亡义，然犹未达圆通本根。世尊，我辈飘零，积劫孤露，何心何虑预佛天伦，如失乳儿，忽遇慈母。若复因此际会道成，所得密言，还同本悟，则与未闻无有差别。惟垂大悲，惠我秘严，成就如来最后开示。​” 作是语已，五体投地，退藏密机，冀佛冥授。</p>
<p>尔时，世尊普告众中诸大菩萨及诸漏尽大阿罗汉：​“汝等菩萨及阿罗汉，生我法中，得成无学。吾今问汝：最初发心，悟十八界，谁为圆通？从何方便，入三摩地？​”</p>
<ul>
<li>
<p>时㤭陈那五比丘即从座起，顶礼佛足而白佛言：​“我在鹿苑及于鸡园，观见如来，最初成道，于佛音声，悟明四谛。佛问比丘，我初称解，如来印我名阿若多。妙音密圆，我于音声得阿罗汉。佛问圆通，如我所证，音声为上。​”</p>
</li>
<li>
<p>优波尼沙陀即从座起，顶礼佛足而白佛言：​“我亦观佛，最初成道。观不净相，生大厌离，悟诸色性。<u>以从不净、白骨、微尘，归于虚空，空、色二无，成无学道</u>。如来印我名尼沙陀。尘色既尽，妙色密圆，我从色相得阿罗汉。佛问圆通，如我所证，色因为上。​”</p>
</li>
<li>
<p>香严童子即从座起，顶礼佛足而白佛言：​“我闻如来教我谛观诸有为相。我时辞佛，宴晦清斋，见诸比丘烧沉水香，香气寂然，来入鼻中。<u>我观此气，非木、非空、非烟、非火，去无所著，来无所从，由是意销，发明无漏</u>。如来印我得香严号。尘气倏灭，妙香密圆。我从香严得阿罗汉。佛问圆通，如我所证，香严为上。​”</p>
</li>
<li>
<p>药王、药上二法王子，并在会中五百梵天，即从座起，顶礼佛足而白佛言：​“我无始劫为世良医，口中尝此娑婆世界草、木、金、石，名数凡有十万八千，如是悉知苦、酢、咸、淡、甘、辛等味，并诸和合、俱生、变异，是冷是热，有毒无毒，悉能遍知。承事如来，<u>了知味性非空非有，非即身心、非离身心</u>，分别味因，从是开悟。蒙佛如来印我昆季药王、药上二菩萨名，今于会中为法王子，因味觉明，位登菩萨。佛问圆通，如我所证，味因为上。​”</p>
</li>
<li>
<p>跋陀婆罗并其同伴十六开士即从座起，顶礼佛足而白佛言：​“我等先于威音王佛闻法出家，于浴僧时随例入室，忽悟水因：<u>既不洗尘，亦不洗体，中间安然，得无所有</u>。宿习无忘，乃至今时从佛出家，令得无学。彼佛名我跋陀婆罗，妙触宣明，成佛子住。佛问圆通，如我所证，触因为上。​”</p>
</li>
<li>
<p>摩诃迦叶及紫金光比丘尼等，即从座起，顶礼佛足而白佛言：​“我于往劫，于此界中，有佛出世，名日月灯，我得亲近，闻法修学。佛灭度后，供养舍利，然灯续明，以紫光金涂佛形像；自尔已来，世世生生，身常圆满紫金光聚。此紫金光比丘尼等即我眷属，同时发心。<u>我观世间，六尘变坏，唯以空寂，修于灭尽，身心乃能度百千劫，犹如弹指</u>。我以空法成阿罗汉，世尊说我头陀为最，妙法开明，销灭诸漏。佛问圆通，如我所证，法因为上。​”</p>
</li>
<li>
<p>阿那律陀即从座起，顶礼佛足而白佛言：​“我初出家，常乐睡眠，如来诃我为畜生类。我闻佛诃，啼泣自责，七日不眠，失其双目。世尊示我乐见照明金刚三昧。我不因眼，观见十方，精真洞然，如观掌果。如来印我成阿罗汉。佛问圆通，如我所证，旋见循元，斯为第一。​”</p>
</li>
<li>
<p>周利槃特迦即从座起，顶礼佛足而白佛言：​“我阙诵持，无多闻性。最初值佛，闻法出家，忆持如来一句伽陀，于一百日，得前遗后，得后遗前。佛愍我愚，教我安居，调出入息。<u>我时观息，微细穷尽，生住异灭，诸行刹那；其心豁然，得大无碍</u>，乃至漏尽，成阿罗汉，住佛座下，印成无学。佛问圆通，如我所证，反息循空，斯为第一。​”</p>
</li>
<li>
<p>㤭梵钵提即从座起，顶礼佛足而白佛言：​“我有口业，于过去劫轻弄沙门，世世生生有牛呞病。如来示我一味清净心地法门，我得灭心，入三摩地。观味之知，非体非物，应念得超世间诸漏；<u>内脱身心，外遗世界，远离三有，如鸟出笼；离垢销尘，法眼清净</u>，成阿罗汉。如来亲印，登无学道。佛问圆通，如我所证，还味旋知，斯为第一。​”</p>
</li>
<li>
<p>毕陵伽婆蹉即从座起，顶礼佛足而白佛言：​“我初发心从佛入道，数闻如来说世间不可乐事。乞食城中，心思法门，不觉路中毒刺伤足，举身疼痛。<u>我念有知，知此深痛；虽觉觉痛，觉清净心无痛痛觉。我又思惟，如是一身，宁有双觉？摄念未久，身心忽空</u>，三七日中诸漏虚尽，成阿罗汉，得亲印记，发明无学。佛问圆通，如我所证，纯觉遗身，斯为第一。​”</p>
</li>
<li>
<p>须菩提即从座起，顶礼佛足而白佛言：​“我旷劫来，心得无碍，自忆受生如恒河沙。初在母胎，即知空寂，如是乃至十方成空，亦令众生证得空性。蒙如来发性觉真空，空性圆明，得阿罗汉，顿入如来宝明空海，同佛知见，印成无学；解脱性空，我为无上。佛问圆通，如我所证，诸相入非，非所非尽，旋法归无，斯为第一。​”</p>
</li>
<li>
<p>舍利弗即从座起，顶礼佛足而白佛言：​“我旷劫来，心见清净，如是受生如恒河沙，世、出世间种种变化，一见则通，获无障碍。我于路中逢迦叶波兄弟相逐，宣说因缘，悟心无际，从佛出家，见觉明圆，得大无畏，成阿罗汉，为佛长子。从佛口生，从法化生。佛问圆通，如我所证，心见发光，光极知见，斯为第一。​”</p>
</li>
<li>
<p>普贤菩萨即从座起，顶礼佛足而白佛言：​“我已曾与恒沙如来为法王子，十方如来，教其弟子菩萨根者，修普贤行，从我立名。世尊，我用心闻，分别众生所有知见；若于他方恒沙界外有一众生心中发明普贤行者，我于尔时乘六牙象，分身百千，皆至其处，纵彼障深，未得见我，我与其人暗中摩顶，拥护安慰，令其成就。佛问圆通，我说本因，心闻发明，分别自在，斯为第一。​”</p>
</li>
<li>
<p>孙陀罗难陀即从座起，顶礼佛足而白佛言：​“我初出家，从佛入道，虽具戒律，于三摩地心常散动，未获无漏。世尊教我及拘絺罗，<u>观鼻端白。我初谛观，经三七日，见鼻中气出入如烟，身心内明，圆洞世界，遍成虚净，犹如琉璃；烟相渐销，鼻息成白，心开漏尽，诸出入息化为光明，照十方界</u>，得阿罗汉，世尊记我当得菩提。佛问圆通，我以销息，息久发明，明圆灭漏，斯为第一。​”</p>
</li>
<li>
<p>富楼那弥多罗尼子即从座起，顶礼佛足而白佛言：​“我旷劫来，辩才无碍，宣说苦、空，深达实相；如是乃至恒沙如来秘密法门，我于众中微妙开示，得无所畏。世尊知我有大辩才，以音声轮教我发扬。我于佛前助佛转轮，因师子吼成阿罗汉，世尊印我说法无上。佛问圆通，我以法音降伏魔怨，销灭诸漏，斯为第一。​”</p>
</li>
<li>
<p>优波离即从座起，顶礼佛足而白佛言：​“我亲随佛逾城出家，亲观如来六年勤苦，亲见如来，降伏诸魔，制诸外道，解脱世间贪欲诸漏。<u>承佛教戒，如是乃至三千威仪、八万微细，性业、遮业，悉皆清净，身心寂灭</u>，成阿罗汉。我是如来众中纲纪，亲印我心，持戒修身，众推为上。佛问圆通，<u>我以执身，身得自在；次第执心，心得通达，然后身心一切通利</u>，斯为第一。​”</p>
</li>
<li>
<p>大目犍连即从座起，顶礼佛足而白佛言：​“我初于路乞食，逢遇优楼频螺、伽耶、那提三迦叶波，宣说如来因缘深义，我顿发心，得大通达。如来惠我袈裟著身，须发自落。我游十方，得无罣碍；神通发明，推为无上，成阿罗汉。宁唯世尊，十方如来叹我神力，圆明清净，自在无畏。佛问圆通，我以旋湛，心光发宣，如澄浊流，久成清莹，斯为第一。​”</p>
</li>
<li>
<p>乌刍瑟摩于如来前，合掌顶礼佛之双足，而白佛言：​“我常先忆久远劫前，性多贪欲。有佛出世名曰空王，<u>说多淫人，成猛火聚，教我遍观百骸四肢诸冷暖气，神光内凝，化多淫心成智慧火</u>。从是诸佛皆呼召我名为火头。我以火光三昧力故，成阿罗汉，心发大愿，诸佛成道，我为力士，亲伏魔怨。佛问圆通，我以谛观身心暖触，无碍流通，诸漏既销，生大宝焰，登无上觉，斯为第一。​”</p>
</li>
<li>
<p>持地菩萨即从座起，顶礼佛足而白佛言：​“我念往昔普光如来出现于世，我为比丘，常于一切要路、津口、田地险隘，有不如法，妨损车马，我皆平填，或作桥梁，或负沙土。如是勤苦，经无量佛出现于世。或有众生于阛(huán)阓(huì)处要人擎物，我先为擎，至其所诣，放物即行，不取其直。毗舍浮佛现在世时，世多饥荒，我为负人，无问远近，惟取一钱。或有车牛被于泥溺，我有神力为其推轮，拔其苦恼。时国大王延佛设斋，我于尔时，平地待佛。毗舍如来摩顶谓我：‘<u>当平心地，则世界地一切皆平</u>。’ 我即心开，<u>见身微尘与造世界所有微尘，等无差别</u>。微尘自性，不相触摩，乃至刀兵，亦无所触。<u>我于法性，悟无生忍</u>，成阿罗汉，回心今入菩萨位中。闻诸如来宣妙莲花，佛知见地，我先证明，而为上首。佛问圆通，<u>我以谛观身界二尘，等无差别，本如来藏，虚妄发尘，尘销智圆，成无上道</u>，斯为第一。​”</p>
</li>
<li>
<p>月光童子即从座起，顶礼佛足而白佛言：​“我忆往昔恒河沙劫，有佛出世，名为水天，教诸菩萨修习水观，入三摩地。观于身中，水性无夺。初从涕唾，如是穷尽津液精血，大小便利，身中旋复，水性一同。<u>见水身中与世界外，浮幢王刹，诸香水海，等无差别</u>。我于是时初成此观，但见其水，未得无身。当为比丘，室中安禅。我有弟子窥窗观室，唯见清水，遍在室中，了无所见。童稚无知，取一瓦砾，投于水内，激水作声，顾盼而去。我出定后，顿觉心痛，如舍利弗遭违害鬼。我自思惟，今我已得阿罗汉道，久离病缘，云何今日忽生心痛，将无退失？尔时，童子捷来我前，说如上事。我则告言：汝更见水，可即开门，入此水中，除去瓦砾。童子奉教。后入定时，还复见水，瓦砾宛然，开门除出。我后出定，身质如初。逢无量佛，如是至于山海自在通王如来，方得亡身，与十方界诸香水海，性合真空，无二无别。今于如来得童真名，预菩萨会。佛问圆通，我以水性，一味流通，得无生忍，圆满菩提，斯为第一。​”</p>
</li>
<li>
<p>琉璃光法王子即从座起，顶礼佛足而白佛言：​“我忆往昔经恒沙劫，有佛出世，名无量声，开示菩萨本觉妙明，观此世界及众生身，皆是妄缘风力所转。我于尔时，<u>观界安立，观世动时，观身动止，观心动念，诸动无二，等无差别</u>。我时觉了此群动性，来无所从，去无所至，十方微尘，颠倒众生，同一虚妄；如是乃至三千大千一世界内所有众生，如一器中贮百蚊蚋(ruì)，啾啾乱鸣，于分寸中鼓发狂闹。逢佛未几，得无生忍，尔时心开，乃见东方不动佛国，为法王子，事十方佛，身心发光，洞彻无碍。佛问圆通，我以观察风力无依，悟菩提心，入三摩地，合十方佛，传一妙心，斯为第一。​”</p>
</li>
<li>
<p>虚空藏菩萨即从座起，顶礼佛足而白佛言：​“我与如来定光佛所，得无边身。尔时，手执四大宝珠，照明十方微尘佛刹，化成虚空。又于自心现大圆镜，内放十种微妙宝光，流灌十方尽虚空际。诸幢王刹，来入镜内，涉入我身，身同虚空，不相妨碍。身能善入微尘国土，广行佛事，得大随顺。此大神力，由我谛观：<u>四大无依，妄想生灭，虚空无二，佛国本同，于同发明，得无生忍</u>。佛问圆通，我以观察虚空无边，入三摩地，妙力圆明，斯为第一。​”</p>
</li>
<li>
<p>弥勒菩萨即从座起，顶礼佛足而白佛言：​“我忆往昔经微尘劫，有佛出世，名日月灯明。我从彼佛而得出家，心重世名，好游族姓。尔时，世尊教我修习唯心识定，入三摩地。历劫已来，以此三昧事恒沙佛，求世名心歇灭无有。至然灯佛出现于世，我乃得成无上妙圆识心三昧，乃至尽空，<u>如来国土，净秽有无，皆是我心变化所现</u>。世尊，我了如是唯心识故，识性流出无量如来，今得授记，次补佛处。佛问圆通，<u>我以谛观十方唯识，识心圆明，入圆成实，远离依他及遍计执，得无生忍</u>，斯为第一。​”</p>
</li>
<li>
<p>大势至法王子与其同伦五十二菩萨即从座起，顶礼佛足而白佛言：​“我忆往昔恒河沙劫，有佛出世，名无量光。十二如来相继一劫，其最后佛名超日月光，彼佛教我念佛三昧。譬如有人，一专为忆，一人专忘，如是二人，若逢不逢，或见非见。二人相忆，二忆念深，如是乃至从生至生，同于形影，不相乖异。十方如来怜念众生，如母忆子，若子逃逝，虽忆何为？子若忆母，如母忆时，母子历生，不相违远。<u>若众生心，忆佛念佛，现前当来，必定见佛。去佛不远，不假方便，自得心开</u>。如染香人，身有香气，此则名曰香光庄严。我本因地，<u>以念佛心，入无生忍</u>；今于此界，摄念佛人，归于净土。佛问圆通，我无选择，<u>都摄六根，净念相继，得三摩地</u>，斯为第一。​”</p>
</li>
</ul>
<p>    </p>
<hr />
<h3 id="卷六"><a class="header" href="#卷六">卷六</a></h3>
<p>尔时，观世音菩萨即从座起，顶礼佛足而白佛言：​“世尊，忆念我昔无数恒河沙劫，于时有佛出现于世，名观世音。我于彼佛发菩提心，彼佛教我，从闻思修，入三摩地。</p>
<p>“<u>初于闻中，入流亡所，所入既寂，动、静二相了然不生</u>。如是渐增，<u>闻、所闻尽，尽闻不住，觉、所觉空</u>。<u>空觉极圆，空、所空灭，生灭既灭，寂灭现前</u>。忽然超越世、出世间，十方圆明，获二殊胜：一者，上合十方诸佛本妙觉心，与佛如来同一慈力；二者，下合十方一切六道众生，与诸众生同一悲仰。</p>
<p>“世尊，由我供养观音如来，蒙彼如来授我如幻闻熏闻修金刚三昧，与佛如来同慈力故，令我身成三十二应，入诸国土。世尊，</p>
<ul>
<li>
<p>若诸菩萨入三摩地，进修无漏，胜解现圆，我现佛身而为说法，令其解脱。</p>
</li>
<li>
<p>若诸有学，寂静妙明，胜妙现圆，我于彼前，现独觉身而为说法，令其解脱。</p>
</li>
<li>
<p>若诸有学，断十二缘，缘断胜性，胜妙现圆，我于彼前，现缘觉身而为说法，令其解脱。</p>
</li>
<li>
<p>若诸有学，得四谛空，修道入灭，胜性现圆，我于彼前，现声闻身而为说法，令其解脱。</p>
</li>
<li>
<p>若诸众生欲心明悟，不犯欲尘，欲身清净，我于彼前，现梵王身而为说法，令其解脱。</p>
</li>
<li>
<p>若诸众生欲为天主，统领诸天，我于彼前，现帝释身而为说法，令其成就。</p>
</li>
<li>
<p>若诸众生欲身自在，游行十方，我于彼前，现自在天身而为说法，令其成就。</p>
</li>
<li>
<p>若诸众生欲身自在，飞行虚空，我于彼前，现大自在天身而为说法，令其成就。</p>
</li>
<li>
<p>若诸众生爱统鬼神，救护国土，我于彼前，现天大将军身而为说法，令其成就。</p>
</li>
<li>
<p>若诸众生爱统世界，保护众生，我于彼前，现四天王身而为说法，令其成就。</p>
</li>
<li>
<p>若诸众生爱生天宫，驱使鬼神，我于彼前，现四天王国太子身而为说法，令其成就。</p>
</li>
<li>
<p>若诸众生乐为人王，我于彼前，现人王身而为说法，令其成就。</p>
</li>
<li>
<p>若诸众生爱主族姓，世间推让，我于彼前，现长者身而为说法，令其成就。</p>
</li>
<li>
<p>若诸众生爱谈名言，清净自居，我于彼前，现居士身而为说法，令其成就。</p>
</li>
<li>
<p>若诸众生爱治国土，剖断邦邑，我于彼前，现宰官身而为说法，令其成就。</p>
</li>
<li>
<p>若诸众生爱诸数术，摄卫自居，我于彼前，现婆罗门身而为说法，令其成就。</p>
</li>
<li>
<p>若有男子好学出家，持诸戒律，我于彼前，现比丘身而为说法，令其成就。</p>
</li>
<li>
<p>若有女人好学出家，持诸禁戒，我于彼前，现比丘尼身而为说法，令其成就。</p>
</li>
<li>
<p>若有男子乐持五戒，我于彼前，现优婆塞身而为说法，令其成就。</p>
</li>
<li>
<p>若有女子五戒自居，我于彼前，现优婆夷身而为说法，令其成就。</p>
</li>
<li>
<p>若有女人内政立身，以修家国，我于彼前，现女主身及国夫人、命妇大家而为说法，令其成就。</p>
</li>
<li>
<p>若有众生不坏男根，我于彼前，现童男身而为说法，令其成就。</p>
</li>
<li>
<p>若有处女爱乐处身，不求侵暴，我于彼前，现童女身而为说法，令其成就。</p>
</li>
<li>
<p>若有诸天乐出天伦，我现天身，而为说法，令其成就。</p>
</li>
<li>
<p>若有诸龙乐出龙伦，我现龙身，而为说法，令其成就。</p>
</li>
<li>
<p>若有药叉乐度本伦，我于彼前，现药叉身而为说法，令其成就。</p>
</li>
<li>
<p>若乾闼婆乐脱其伦，我于彼前，现乾闼婆身而为说法，令其成就。</p>
</li>
<li>
<p>若阿修罗乐脱其伦，我于彼前，现阿修罗身而为说法，令其成就。</p>
</li>
<li>
<p>若紧那罗乐脱其伦，我于彼前，现紧那罗身而为说法，令其成就。</p>
</li>
<li>
<p>若摩呼罗伽乐脱其伦，我于彼前，现摩呼罗伽身而为说法，令其成就。</p>
</li>
<li>
<p>若诸众生乐人修人，我现人身，而为说法，令其成就。</p>
</li>
<li>
<p>若诸非人，有形、无形，有想、无想，乐度其伦，我于彼前，皆现其身而为说法，令其成就。</p>
</li>
</ul>
<p>“是名妙净三十二应，入国土身，皆以三昧闻熏闻修无作妙力，自在成就。</p>
<p>“世尊，我复以此，闻熏闻修金刚三昧，无作妙力，与诸十方三世六道一切众生，同悲仰故，令诸众生，于我身心获十四种无畏功德。</p>
<ul>
<li>
<p>一者，由我不自观音，以观观者，令彼十方苦恼众生，观其音声，即得解脱。</p>
</li>
<li>
<p>二者，知见旋复，令诸众生，设入大火，火不能烧。</p>
</li>
<li>
<p>三者，观听旋复，令诸众生，大水所漂，水不能溺。</p>
</li>
<li>
<p>四者，断灭妄想，心无杀害，令诸众生，入诸鬼国，鬼不能害。</p>
</li>
<li>
<p>五者，熏闻成闻，六根销复，同于声听，能令众生临当被害，刀段段坏，使其兵戈，犹如割水，亦如吹光，性无摇动。</p>
</li>
<li>
<p>六者，闻熏精明，明遍法界，则诸幽暗，性不能全，能令众生，药叉、罗刹、鸠槃茶鬼，及毗舍遮、富单那等，虽近其旁，目不能视。</p>
</li>
<li>
<p>七者，音性圆销，观听返入，离诸尘妄，能令众生，禁系枷锁，所不能著。</p>
</li>
<li>
<p>八者，灭音圆闻，遍生慈力，能令众生，经过险路，贼不能劫。</p>
</li>
<li>
<p>九者，熏闻离尘，色所不劫，能令一切多淫众生，远离贪欲。</p>
</li>
<li>
<p>十者，纯音无尘，根境圆融，无对、所对，能令一切忿恨众生，离诸嗔恚。</p>
</li>
<li>
<p>十一者，销尘旋明，法界身心，犹如琉璃，朗彻无碍，能令一切昏钝性障，诸阿颠迦，永离痴暗。</p>
</li>
<li>
<p>十二者，融形复闻，不动道场，涉入世间，不坏世界，能遍十方供养微尘诸佛如来，各各佛边为法王子，能令法界无子众生，欲求男者，诞生福德智慧之男。</p>
</li>
<li>
<p>十三者，六根圆通，明照无二，含十方界，立大圆镜、空如来藏，承顺十方微尘如来秘密法门，受领无失。能令法界无子众生，欲求女者，诞生端正、福德、柔顺、众人爱敬、有相之女。</p>
</li>
<li>
<p>十四者，此三千大千世界百亿日月，现住世间诸法王子有六十二恒河沙数，修法垂范，教化众生，随顺众生，方便智慧，各各不同。由我所得圆通本根，发妙耳门，然后身心微妙含容，周遍法界。能令众生，持我名号，与彼共持六十二恒河沙诸法王子，二人福德正等无异。</p>
</li>
</ul>
<p>“世尊，我一名号，与彼众多名号无异，由我修习得真圆通。是名十四施无畏力，福备众生。</p>
<p>“世尊，我又获是圆通，修证无上道故，又能善获四不思议无作妙德。</p>
<ul>
<li>
<p>一者，由我初获妙妙闻心，心精遗闻，见闻觉知不能分隔，成一圆融，清净宝觉，故我能现众多妙容，能说无边秘密神咒。其中，或现一首、三首、五首、七首、九首、十一首，如是乃至一百八首、千首、万首、八万四千烁迦罗首；二臂、四臂、六臂、八臂、十臂、十二臂、十四、十六、十八、二十至二十四，如是乃至一百八臂、千臂、万臂、八万四千母陀罗臂；二目、三目、四目、九目，如是乃至一百八目、千目、万目、八万四千清净宝目。或慈，或威，或定，或慧，救护众生，得大自在。</p>
</li>
<li>
<p>二者，由我闻思脱出六尘，如声度垣，不能为碍，故我妙能现一一形，诵一一咒，其形其咒能以无畏施诸众生，是故十方微尘国土，皆名我为施无畏者。</p>
</li>
<li>
<p>三者，由我修习本妙圆通，清净本根，所游世界皆令众生舍身珍宝，求我哀愍。</p>
</li>
<li>
<p>四者，我得佛心，证于究竟，能以珍宝种种供养十方如来，傍及法界六道众生，求妻得妻，求子得子，求三昧得三昧，求长寿得长寿，如是乃至求大涅槃得大涅槃。</p>
</li>
</ul>
<p>“佛问圆通，我从耳门圆照三昧，缘心自在，因入流相，得三摩地，成就菩提，斯为第一。世尊，彼佛如来叹我善得圆通法门，于大会中授记我为观世音号。由我观听，十方圆明，故观音名遍十方界。​”</p>
<p>    </p>
<p>尔时世尊，于师子座，从其五体同放宝光，远灌十方微尘如来及法王子诸菩萨顶；彼诸如来亦于五体同放宝光，从微尘方来灌佛顶，并灌会中诸大菩萨及阿罗汉。林木池沼皆演法音，交光相罗，如宝丝网。是诸大众，得未曾有，一切普获金刚三昧。即时天雨百宝莲华，青黄赤白，间错纷糅，十方虚空成七宝色。此娑婆界大地山河俱时不现，唯见十方微尘国土合成一界，梵呗咏歌，自然敷奏。</p>
<p>于是如来告文殊师利法王子：​“汝今观此二十五无学、诸大菩萨及阿罗汉，各说最初成道方便，皆言修习真实圆通。彼等修行，实无优劣、前后差别。我今欲令阿难开悟，二十五行，谁当其根；兼我灭后，此界众生入菩萨乘，求无上道，何方便门得易成就？​”</p>
<p>文殊师利法王子奉佛慈旨，即从座起，顶礼佛足，承佛威神，说偈对佛：</p>
<blockquote>
<p>觉海性澄圆，圆澄觉元妙；</p>
<p>元明照生所，所立照性亡。</p>
<p><u>迷妄有虚空，依空立世界</u>；</p>
<p>想澄成国土，知觉乃众生。</p>
<p><u>空生大觉中，如海一沤发</u>；</p>
<p>有漏微尘国，皆依空所生。</p>
<p>沤灭空本无，况复诸三有？</p>
<p>归元性无二，方便有多门；</p>
<p>圣性无不通，顺逆皆方便；</p>
<p>初心入三昧，迟速不同伦。</p>
<p><u>色想结成尘</u>，精了不能彻；如何不明彻，于是获圆通？</p>
<p>音声杂语言，但伊名句味；一非含一切，云何获圆通？</p>
<p>香以合中知，离则元无有；不恒其所觉，云何获圆通？</p>
<p>味性非本然，要以味时有；其觉不恒一，云何获圆通？</p>
<p>触以所触明，无所不明触；合离性非定，云何获圆通？</p>
<p>法称为内尘，凭尘必有所；能所非遍涉，云何获圆通？</p>
<p>见性虽洞然，明前不明后；四维亏一半，云何获圆通？</p>
<p>鼻息出入通，现前无交气；支离匪涉入，云何获圆通？</p>
<p>舌非入无端，因味生觉了，味亡了无有，云何获圆通？</p>
<p>身与所触同，各非圆觉观；涯量不冥会，云何获圆通？</p>
<p>知根杂乱思，湛了终无见；想念不可脱，云何获圆通？</p>
<p>识见杂三和，诘本称非相；自体先无定，云何获圆通？</p>
<p>心闻洞十方，生于大因力；初心不能入，云何获圆通？</p>
<p>鼻想本权机，只令摄心住；住成心所住，云何获圆通？</p>
<p>说法弄音文，开悟先成者；名句非无漏，云何获圆通？</p>
<p>持犯但束身，非身无所束；元非遍一切，云何获圆通？</p>
<p>神通本宿因，何关法分别？念缘非离物，云何获圆通？</p>
<p>若以地性观，坚碍非通达；有为非圣性，云何获圆通？</p>
<p>若以水性观，想念非真实，如如非觉观，云何获圆通？</p>
<p>若以火性观，厌有非真离；非初心方便，云何获圆通？</p>
<p>若以风性观，动寂非无对；对非无上觉，云何获圆通？</p>
<p>若以空性观，昏钝先非觉；无觉异菩提，云何获圆通？</p>
<p>若以识性观，观识非常住；存心乃虚妄，云何获圆通？</p>
<p>诸行是无常，念性元生灭；因果今殊感，云何获圆通？</p>
<p>我今白世尊，佛出娑婆界，</p>
<p>此方真教体，清净在音闻。</p>
<p>欲取三摩提，实以闻中入。</p>
<p>离苦得解脱，良哉观世音！</p>
<p>于恒沙劫中，入微尘佛国，</p>
<p>得大自在力，无畏施众生。</p>
<p>妙音观世音，梵音海潮音，</p>
<p>救世悉安宁，出世获常住。</p>
<p>我今启如来，如观音所说，</p>
<p>譬如人静居，十方俱击鼓，</p>
<p>十处一时闻，此则圆真实。</p>
<p>目非观障外，口鼻亦复然，</p>
<p>身以合方知，心念纷无绪。</p>
<p>隔垣听音响，遐迩俱可闻。</p>
<p>五根所不齐，是则通真实。</p>
<p>音声性动静，闻中为有无；</p>
<p>无声号无闻，非实闻无性。</p>
<p><u>声无既无灭，声有亦非生</u>；</p>
<p>生灭二圆离，是则常真实。</p>
<p>纵令在梦想，不为不思无；</p>
<p>觉观出思惟，身心不能及。</p>
<p>今此娑婆国，声论得宣明。</p>
<p>众生迷本闻，循声故流转。</p>
<p>阿难纵强记，不免落邪思。</p>
<p>岂非随所沦，旋流获无妄？</p>
<p>阿难汝谛听，我承佛威力，</p>
<p>宣说金刚王，如幻不思议，佛母真三昧。</p>
<p>汝闻微尘佛，一切秘密门，</p>
<p>欲漏不先除，畜闻成过误。</p>
<p>将闻持佛佛，何不自闻闻？</p>
<p>闻非自然生，因声有名字，</p>
<p>旋闻与声脱，能脱欲谁名？</p>
<p>一根既返源，六根成解脱。</p>
<p>见闻如幻翳，三界若空华。</p>
<p>闻复翳根除，尘销觉圆净。</p>
<p>净极光通达，寂照含虚空。</p>
<p>却来观世间，犹如梦中事。</p>
<p>摩登伽在梦，谁能留汝形？</p>
<p>如世巧幻师，幻作诸男女；</p>
<p>虽见诸根动，要以一机抽，</p>
<p>息机归寂然，诸幻成无性。</p>
<p>六根亦如是，元依一精明，</p>
<p>分成六和合，一处成休复，六用皆不成，</p>
<p>尘垢应念销，成圆明净妙。</p>
<p>余尘尚诸学，明极即如来。</p>
<p>大众及阿难，旋汝倒闻机，</p>
<p><u>反闻闻自性，性成无上道</u>，圆通实如是。</p>
<p>此是微尘佛，一路涅槃门，</p>
<p>过去诸如来，斯门已成就。</p>
<p>现在诸菩萨，今各入圆明。</p>
<p>未来修学人，当依如是法。</p>
<p>我亦从中证，非唯观世音。</p>
<p>诚如佛世尊，询我诸方便，</p>
<p>以救诸末劫，求出世间人。</p>
<p>成就涅槃心，观世音为最。</p>
<p>自余诸方便，皆是佛威神。</p>
<p>即事舍尘劳，非是长修学，浅深同说法。</p>
<p>顶礼如来藏，无漏不思议。</p>
<p>愿加被未来，于此门无惑，</p>
<p>方便易成就，堪以教阿难。</p>
<p>及末劫沉沦，但以此根修，圆通超余者。</p>
<p>真实心如是。</p>
</blockquote>
<p>于是，阿难及诸大众，身心了然，得大开示，观佛菩提及大涅槃，犹如有人因事远游，未得归还，明了其家所归道路。普会大众，天龙八部、有学二乘、及诸一切新发心菩萨，其数凡有十恒河沙，皆得本心，远尘离垢，获法眼净。性比丘尼闻说偈已，成阿罗汉。无量众生皆发无等等阿耨多罗三藐三菩提心。</p>
<p>    </p>
<p>阿难整衣服，于大众中合掌顶礼，心迹圆明，悲欣交集，欲益未来诸众生故，稽首白佛：​“大悲世尊，我今已悟成佛法门，是中修行得无疑惑。常闻如来说如是言：‘自未得度，先度人者，菩萨发心；自觉已圆，能觉他者，如来应世。’ 我虽未度，愿度末劫一切众生。世尊，此诸众生去佛渐远，邪师说法如恒河沙。欲摄其心，入三摩地，云何令其安立道场，远诸魔事，于菩提心得无退屈？​”</p>
<p>尔时，世尊于大众中称赞阿难：​“善哉！善哉！如汝所问，安立道场，救护众生末劫沉溺。汝今谛听，当为汝说。​” 阿难、大众唯然奉教。</p>
<p>佛告阿难：​“汝常闻我毗奈耶中，宣说修行三决定义，所谓：<u>摄心为戒，因戒生定，因定发慧</u>，是则名为三无漏学。</p>
<p>“阿难，云何摄心，我名为戒？若诸世界六道众生，<u>其心不淫，则不随其生死相续</u>。汝修三昧，本出尘劳，<u>淫心不除，尘不可出</u>；<u>纵有多智，禅定现前，如不断淫，必落魔道</u>，上品魔王，中品魔民，下品魔女。彼等诸魔，亦有徒众，各各自谓成无上道。我灭度后，<u>末法之中，多此魔民，炽盛世间，广行贪淫，为善知识，令诸众生落爱见坑，失菩提路</u>。汝教世人，修三摩地，先断心淫，是名如来先佛世尊第一决定清净明诲。</p>
<p>“是故，阿难，<u>若不断淫，修禅定者，如蒸砂石欲其成饭，经百千劫只名热砂</u>。何以故？此非饭本，砂石成故。汝以淫身，求佛妙果，纵得妙悟，皆是淫根；根本成淫，轮转三涂，必不能出，如来涅槃，何路修证？<u>必使淫机，身心俱断，断性亦无，于佛菩提，斯可希冀</u>。如我此说，名为佛说；不如此说，即波旬说。</p>
<p>    </p>
<p>“阿难，又诸世界六道众生，<u>其心不杀，则不随其生死相续</u>。汝修三昧，本出尘劳，杀心不除，尘不可出；<u>纵有多智，禅定现前，如不断杀，必落神道</u>，上品之人为大力鬼，中品则为飞行夜叉、诸鬼帅等，下品当为地行罗刹。彼诸鬼神亦有徒众，各各自谓成无上道。我灭度后，<u>末法之中，多此鬼神，炽盛世间，自言食肉得菩提路</u>。阿难，我令比丘食五净肉，此肉皆我神力化生，本无命根。汝婆罗门，地多蒸湿，加以砂石，草菜不生；我以大悲神力所加，因大慈悲，假名为肉，汝得其味。奈何如来灭度之后，食众生肉，名为释子！汝等当知，是食肉人纵得心开，似三摩地，皆大罗刹，报终必沉生死苦海，非佛弟子。如是之人，相杀相吞，相食未已，云何是人得出三界？汝教世人修三摩地，次断杀生，是名如来先佛世尊第二决定清净明诲。</p>
<p>“是故，阿难，若不断杀，修禅定者，譬如有人自塞其耳，高声大叫，求人不闻，此等名为欲隐弥露。清净比丘及诸菩萨，于歧路行，不踏生草，况以手拔？云何大悲，取诸众生血肉充食？若诸比丘不服东方丝棉绢帛，及是此土靴履裘毳(cuì)、乳酪醍醐，如是比丘于世真脱，酬还宿债，不游三界。何以故？服其身分，皆为彼缘，如人食其地中百谷，足不离地。必使身心于诸众生若身、身分，身心二涂，不服不食，我说是人真解脱者。如我此说，名为佛说；不如此说，即波旬说。</p>
<p>    </p>
<p>“阿难，又复世界六道众生，<u>其心不偷，则不随其生死相续</u>。汝修三昧，本出尘劳，偷心不除，尘不可出；<u>纵有多智，禅定现前，如不断偷，必落邪道</u>，上品精灵，中品妖魅，下品邪人，诸魅所著。彼等群邪亦有徒众，各各自谓成无上道。我灭度后，末法之中，多此妖邪，炽盛世间，潜匿奸欺，称善知识，各自谓己，得上人法，炫惑无识，恐令失心，所过之处，其家耗散。</p>
<p>“我教比丘，循方乞食，令其舍贪，成菩提道。诸比丘等不自熟食，<u>寄于残生，旅泊三界</u>，示一往还，去已无返。<u>云何贼人，假我衣服，裨贩如来，造种种业，皆言佛法，却非出家具戒比丘为小乘道，由是疑误无量众生堕无间狱</u>。若我灭后，其有比丘发心决定修三摩提，能于如来形像之前，身然一灯，烧一指节，及于身上爇一香炷，我说是人无始宿债一时酬毕，长揖世间，永脱诸漏，虽未即明无上觉路，是人于法已决定心。若不为此舍身微因，纵成无为，必还生人，酬其宿债，如我马麦正等无异。汝教世人，修三摩地，后断偷盗，是名如来先佛世尊第三决定清净明诲。</p>
<p>“是故阿难，若不断偷，修禅定者，譬如有人水灌漏卮，欲求其满，纵经尘劫，终无平复。若诸比丘，<u>衣钵之余，分寸不蓄，乞食余分，施饿众生；于大集会，合掌礼众，有人捶詈(lì)，同于称赞</u>；<u>必使身心二俱捐舍，身肉骨血与众生共</u>；不将如来不了义说回为己解，以误初学，佛印是人得真三昧。如我所说，名为佛说；不如此说，即波旬说。</p>
<p>    </p>
<p>“阿难，如是世界六道众生，虽则身心无杀、盗、淫，三行已圆，若大妄语，即三摩提不得清净，成爱见魔，失如来种。所谓未得谓得，未证言证。或求世间尊胜第一，谓前人言：我今已得须陀洹果、斯陀含果、阿那含果、阿罗汉道、辟支佛乘、十地地前诸位菩萨，求彼礼忏，贪其供养。是一颠迦，销灭佛种，如人以刀断多罗木，佛记是人永殒善根，无复知见，沉三苦海，不成三昧。</p>
<p>“我灭度后，敕诸菩萨及阿罗汉，应身生彼末法之中，作种种形，度诸轮转。或作沙门、白衣居士、人王、宰官、童男、童女，如是乃至淫女、寡妇、奸偷、屠贩，与其同事，称赞佛乘，令其身心入三摩地。终不自言‘我真菩萨、真阿罗汉’，泄佛密因，轻言未学；<u>唯除命终，阴有遗付</u>。云何是人惑乱众生，成大妄语？汝教世人，修三摩地，后复断除诸大妄语，是名如来先佛世尊第四决定清净明诲。</p>
<p>“是故，阿难，<u>若不断其大妄语者，如刻人粪为旃檀形，欲求香气，无有是处</u>。我教比丘直心道场，于四威仪一切行中，尚无虚假，云何自称得上人法？譬如穷人妄号帝王，自取诛灭，况复法王，如何妄窃？<u>因地不真，果招纡曲</u>，求佛菩提，如噬脐人，欲谁成就？<u>若诸比丘心如直弦，一切真实，入三摩提，永无魔事</u>，我印是人成就菩萨无上知觉。如我所说，名为佛说；不如此说，即波旬说。</p>
<p>    </p>
<hr />
<h3 id="卷七"><a class="header" href="#卷七">卷七</a></h3>
<p>“阿难，汝问摄心，我今先说入三摩地修学妙门。求菩萨道，要先持此四种律仪，皎如冰霜，自不能生一切枝叶，心三口四，生必无因。阿难，<u>如是四事，若不遗失，心尚不缘色香味触，一切魔事，云何发生</u>？若有宿习，不能灭除，汝教是人一心诵我佛顶光明摩诃萨怛多般怛啰无上神咒。斯是如来无见顶相，无为心佛，从顶发辉，坐宝莲华，所说心咒。且汝宿世与摩登伽历劫因缘，恩爱习气，非是一生及与一劫，我一宣扬，爱心永脱，成阿罗汉。彼尚淫女，无心修行，神力冥资，速证无学。云何汝等在会声闻，求最上乘，决定成佛？譬如以尘，扬于顺风，有何艰险？</p>
<p>“若有末世，欲坐道场，先持比丘清净禁戒，要当选择戒清净者第一沙门，以为其师。若其不遇真清净僧，汝戒律仪必不成就。戒成已后，著新净衣，然香闲居，诵此心佛所说神咒一百八遍，然后结界，建立道场，求于十方现住国土无上如来，放大悲光，来灌其顶。阿难，如是末世清净比丘，若比丘尼、白衣檀越，心灭贪淫，持佛净戒，于道场中，发菩萨愿，出入澡浴，六时行道。如是不寐，经三七日，我自现身，至其人前，摩顶安慰，令其开悟。​”</p>
<p>    </p>
<p>阿难白佛言：​“世尊，我蒙如来无上悲诲，心已开悟，自知修证无学道成。末法修行，建立道场，云何结界，合佛世尊清净轨则？​”</p>
<p>佛告阿难：​“若末世人愿立道场，先取雪山大力白牛，食其山中肥腻香草，此牛唯饮雪山清水，其粪微细。可取其粪和合旃檀，以泥其地。若非雪山，其牛臭秽，不堪涂地。别于平原，穿去地皮，五尺以下取其黄土，和上旃檀、沉水、苏合、熏陆、郁金、白胶、青木、零陵、甘松及鸡舌香，以此十种，细罗为粉，合土成泥，以涂场地。</p>
<p>“方圆丈六，为八角坛。坛心置一金、银、铜、木所造莲华，华中安钵，钵中先盛八月露水，水中随安所有华叶。取八圆镜，各安其方，围绕华钵。镜外建立十六莲华，十六香炉。间华铺设，庄严香炉。纯烧沉水，无令见火。取白牛乳，置十六器，乳为煎饼，并诸砂糖、油饼、乳糜、苏合、蜜姜、纯酥、纯蜜，于莲华外各各十六，围绕华外，以奉诸佛及大菩萨。每以食时，若在中夜，取蜜半升，用酥三合，坛前别安一小火炉，以兜楼婆香煎取香水，沐浴其炭，然令猛炽，投是酥蜜于炎炉内，烧令烟尽，享佛菩萨。</p>
<p>“令其四外，遍悬幡华，于坛室中四壁，敷设十方如来及诸菩萨所有形像。应于当阳张卢舍那、释迦、弥勒、阿閦、弥陀，诸大变化观音形像，兼金刚藏，安其左右；帝释、梵王、乌刍瑟摩并蓝地迦、诸军茶利与毗俱胝、四天王等，频那夜迦，张于门侧，左右安置。又取八镜覆悬虚空，与坛场中所安之镜方面相对，使其形影重重相涉。</p>
<p>“于初七中，至诚顶礼十方如来、诸大菩萨、阿罗汉号，恒于六时，诵咒围坛，至心行道。一时常行一百八遍。第二七中，一向专心发菩萨愿，心无间断。我毗奈耶先有愿教。第三七中，于十二时，一向持佛般怛啰咒。至第七日，十方如来一时出现，镜交光处，承佛摩顶，即于道场，修三摩地；能令如是末世修学，身心明净，犹如琉璃。阿难，若此比丘本受戒师，及同会中十比丘等，其中有一不清净者，如是道场，多不成就。从三七后，端坐安居，经一百日。有利根者，不起于座得须陀洹；纵其身心圣果未成，决定自知成佛不谬。汝问道场，建立如是。​”</p>
<p>    </p>
<p>阿难顶礼佛足而白佛言：​“自我出家，恃佛㤭爱，求多闻故，未证无为。遭彼梵天邪术所禁，心虽明了，力不自由，赖遇文殊，令我解脱。虽蒙如来佛顶神咒，冥获其力，尚未亲闻。惟愿大慈，重为宣说，悲救此会诸修行辈，末及当来在轮回者，承佛密音，身意解脱。​” 于时会中一切大众普皆作礼，伫闻如来秘密章句。</p>
<p>尔时，世尊从肉髻中涌百宝光，光中涌出千叶宝莲，有化如来坐宝华中，顶放十道百宝光明，一一光明皆遍示现十恒河沙，金刚密迹，擎山持杵，遍虚空界。大众仰观，畏爱兼抱，求佛哀佑，一心听佛无见顶相，放光如来，宣说神咒：</p>
<pre><code>
</code></pre>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../../Buddhism/YuanJueJing.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="../../Buddhism/LengYanJing/Core.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../../Buddhism/YuanJueJing.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="../../Buddhism/LengYanJing/Core.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>



        <script src="../../clipboard.min.js"></script>
        <script src="../../highlight.js"></script>
        <script src="../../book.js"></script>

        <!-- Custom JS scripts -->



    </div>
    </body>
</html>
