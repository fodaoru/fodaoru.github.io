<!DOCTYPE HTML>
<html lang="zh-cn" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>华严金师子章 - 佛、道、儒</title>


        <!-- Custom HTML head -->

        <meta name="description" content="">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../../favicon-de23e50b.svg">
        <link rel="shortcut icon" href="../../favicon-8114d1fc.png">
        <link rel="stylesheet" href="../../css/variables-8adf115d.css">
        <link rel="stylesheet" href="../../css/general-2459343d.css">
        <link rel="stylesheet" href="../../css/chrome-ae938929.css">

        <!-- Fonts -->
        <link rel="stylesheet" href="../../fonts/fonts-9644e21d.css">

        <!-- Highlight.js Stylesheets -->
        <link rel="stylesheet" id="mdbook-highlight-css" href="../../highlight-493f70e1.css">
        <link rel="stylesheet" id="mdbook-tomorrow-night-css" href="../../tomorrow-night-4c0ae647.css">
        <link rel="stylesheet" id="mdbook-ayu-highlight-css" href="../../ayu-highlight-3fdfc3ac.css">

        <!-- Custom theme stylesheets -->
        <link rel="stylesheet" href="../../theme/custom-f123a102.css">


        <!-- Provide site root and default themes to javascript -->
        <script>
            const path_to_root = "../../";
            const default_light_theme = "light";
            const default_dark_theme = "navy";
        </script>
        <!-- Start loading toc.js asap -->
        <script src="../../toc-c6b4cbf5.js"></script>
    </head>
    <body>
    <div id="mdbook-help-container">
        <div id="mdbook-help-popup">
            <h2 class="mdbook-help-title">Keyboard shortcuts</h2>
            <div>
                <p>Press <kbd>←</kbd> or <kbd>→</kbd> to navigate between chapters</p>
                <p>Press <kbd>?</kbd> to show this help</p>
                <p>Press <kbd>Esc</kbd> to hide this help</p>
            </div>
        </div>
    </div>
    <div id="mdbook-body-container">
        <!-- Work around some values being stored in localStorage wrapped in quotes -->
        <script>
            try {
                let theme = localStorage.getItem('mdbook-theme');
                let sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            const default_theme = window.matchMedia("(prefers-color-scheme: dark)").matches ? default_dark_theme : default_light_theme;
            let theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="mdbook-sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            let sidebar = null;
            const sidebar_toggle = document.getElementById("mdbook-sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
                sidebar_toggle.checked = false;
            }
            if (sidebar === 'visible') {
                sidebar_toggle.checked = true;
            } else {
                html.classList.remove('sidebar-visible');
            }
        </script>

        <nav id="mdbook-sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../../toc.html"></iframe>
            </noscript>
            <div id="mdbook-sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="mdbook-page-wrapper" class="page-wrapper">

            <div class="page">
                <div id="mdbook-menu-bar-hover-placeholder"></div>
                <div id="mdbook-menu-bar" class="menu-bar sticky">
                    <div class="left-buttons">
                        <label id="mdbook-sidebar-toggle" class="icon-button" for="mdbook-sidebar-toggle-anchor" title="Toggle Table of Contents" aria-label="Toggle Table of Contents" aria-controls="mdbook-sidebar">
                            <span class=fa-svg><svg xmlns="http://www.w3.org/2000/svg" viewBox="0 0 448 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M0 96C0 78.3 14.3 64 32 64H416c17.7 0 32 14.3 32 32s-14.3 32-32 32H32C14.3 128 0 113.7 0 96zM0 256c0-17.7 14.3-32 32-32H416c17.7 0 32 14.3 32 32s-14.3 32-32 32H32c-17.7 0-32-14.3-32-32zM448 416c0 17.7-14.3 32-32 32H32c-17.7 0-32-14.3-32-32s14.3-32 32-32H416c17.7 0 32 14.3 32 32z"/></svg></span>
                        </label>
                        <button id="mdbook-theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="mdbook-theme-list">
                            <span class=fa-svg><svg xmlns="http://www.w3.org/2000/svg" viewBox="0 0 576 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M371.3 367.1c27.3-3.9 51.9-19.4 67.2-42.9L600.2 74.1c12.6-19.5 9.4-45.3-7.6-61.2S549.7-4.4 531.1 9.6L294.4 187.2c-24 18-38.2 46.1-38.4 76.1L371.3 367.1zm-19.6 25.4l-116-104.4C175.9 290.3 128 339.6 128 400c0 3.9 .2 7.8 .6 11.6c1.8 17.5-10.2 36.4-27.8 36.4H96c-17.7 0-32 14.3-32 32s14.3 32 32 32H240c61.9 0 112-50.1 112-112c0-2.5-.1-5-.2-7.5z"/></svg></span>
                        </button>
                        <ul id="mdbook-theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="mdbook-theme-default_theme">Auto</button></li>
                            <li role="none"><button role="menuitem" class="theme" id="mdbook-theme-light">Light</button></li>
                            <li role="none"><button role="menuitem" class="theme" id="mdbook-theme-rust">Rust</button></li>
                            <li role="none"><button role="menuitem" class="theme" id="mdbook-theme-coal">Coal</button></li>
                            <li role="none"><button role="menuitem" class="theme" id="mdbook-theme-navy">Navy</button></li>
                            <li role="none"><button role="menuitem" class="theme" id="mdbook-theme-ayu">Ayu</button></li>
                        </ul>
                    </div>

                    <h1 class="menu-title">佛、道、儒</h1>

                    <div class="right-buttons">

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('mdbook-sidebar-toggle').setAttribute('aria-expanded', sidebar === 'visible');
                    document.getElementById('mdbook-sidebar').setAttribute('aria-hidden', sidebar !== 'visible');
                    Array.from(document.querySelectorAll('#mdbook-sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="mdbook-content" class="content">
                    <main>
                        <h1 id="华严金师子章"><a class="header" href="#华严金师子章">华严金师子章</a></h1>
<p><a href="#法藏原版">法藏原版</a> <a href="#承迁注版">承迁注版</a> <a href="#净源注版">净源注版</a></p>
<h3 id="法藏原版"><a class="header" href="#法藏原版">法藏原版</a></h3>
<h4 id="明缘起第一"><a class="header" href="#明缘起第一">明缘起第一</a></h4>
<p>谓金无自性，随工巧匠缘，遂有狮子相起。起但是缘，故名缘起。</p>
<p>    </p>
<h4 id="辨色空第二"><a class="header" href="#辨色空第二">辨色空第二</a></h4>
<p>谓狮子相虚，唯是真金。狮子不有，金体不无，故名色空。又复空无自相，约色以明。不碍幻有，名为色空。</p>
<p>    </p>
<h4 id="约三性第三"><a class="header" href="#约三性第三">约三性第三</a></h4>
<p>狮子情有，名为遍计。狮子似有，名曰依他。金性不坏，故号圆成。</p>
<p>    </p>
<h4 id="显无相第四"><a class="header" href="#显无相第四">显无相第四</a></h4>
<p>谓以金收狮子尽，金外更无狮子相可得，故名无相。</p>
<p>    </p>
<h4 id="说无生第五"><a class="header" href="#说无生第五">说无生第五</a></h4>
<p>谓正见狮子生时，但是金生，金外更无一物。狮子虽有生灭，金体本无增减，故曰无生。</p>
<p>    </p>
<h4 id="论五教第六"><a class="header" href="#论五教第六">论五教第六</a></h4>
<ul>
<li>
<p>一、狮子虽是因缘之法，念念生灭，实无狮子相可可得，名愚法声闻教。</p>
</li>
<li>
<p>二、即此缘生之法，各无自性，彻底唯空，名大乘始教。</p>
</li>
<li>
<p>三、虽复彻底唯空，不碍幻有宛然。缘生假有，二相双存，名大乘终教。</p>
</li>
<li>
<p>四、即此二相，互夺两亡，情伪不存，俱无有力，空有双泯，名言路绝，萋心无寄，名大乘顿教。</p>
</li>
<li>
<p>五、即此情尽体露之法，混成一块，繁兴大用，起必全真；万象纷然，参而不杂。一切即一，皆同无性；一即一切，因果历然。力用相收，卷舒自在，名一乘圆教。</p>
</li>
</ul>
<p>    </p>
<h4 id="勒十玄第七"><a class="header" href="#勒十玄第七">勒十玄第七</a></h4>
<ul>
<li>
<p>一、金与狮子，同时成立，圆满具足，名同时具足相应门。</p>
</li>
<li>
<p>二、若狮子眼收狮子尽，则一切纯是眼；若耳收狮子尽，则一切纯是耳。诸根同时相收，则一一皆杂，一一皆纯，为圆满藏，名诸藏纯杂具德门。</p>
</li>
<li>
<p>三、金与狮子，相容成立，一多无碍；于中理事各各不同，或一或多，各住自位，名一多相容不同门。</p>
</li>
<li>
<p>四、狮子诸根，一一毛头，皆以金收狮子尽。一一遍狮子眼，眼即耳，耳即鼻，鼻即舌，舌即身。自在成立，无障无碍，名诸法相即自在门。</p>
</li>
<li>
<p>五、若看狮子，唯狮子无金，即狮子显金隐。若看金，唯金无狮子，即金显狮子隐。若两处看，俱隐俱显。隐则秘密，显则显著，名秘密隐显俱成门。</p>
</li>
<li>
<p>六、金与狮子、或隐或显，或一或多，定纯定杂，有力无力，即此即彼，主伴交辉，理事齐现，皆悉相容，不碍安立，微细成办，名微细相容安立门。</p>
</li>
<li>
<p>七、狮子眼耳支节，一一毛处，各有金狮子；一一毛处狮子，同时顿入一毛中。一一毛中，皆有无边狮子；又复一一毛，带此无边狮子，还入一毛中。如是重重无尽，犹天帝网珠，名因陀罗网境界门。</p>
</li>
<li>
<p>八、说此狮子，以表无明；语其金体，具障真性；理事合论，况阿赖耶，令生正解，名托事显法生解门。</p>
</li>
<li>
<p>九、狮子是有为之法，念念生灭。刹那之间，分为三际，谓过去、现在、未来。此三际各有过现未来；总有三三之位，以立九世，即束为一段法门。虽则九世，各各有隔，相由成立，融通无碍，同为一念，名十世隔法异成门。</p>
</li>
<li>
<p>十、金与狮子，或隐或显，或一或多，各无自性，由心回转。说理说事，有成有立，名唯心回转善成门。</p>
</li>
</ul>
<p>    </p>
<h4 id="括六相第八"><a class="header" href="#括六相第八">括六相第八</a></h4>
<ul>
<li>
<p>狮子是总相</p>
</li>
<li>
<p>五根差别是别相</p>
</li>
<li>
<p>共从一缘起是同相</p>
</li>
<li>
<p>眼、耳等不相滥是异相</p>
</li>
<li>
<p>诸根合会有狮子是成相</p>
</li>
<li>
<p>诸根各住自位是坏相</p>
</li>
</ul>
<h4 id="成菩提第九"><a class="header" href="#成菩提第九">成菩提第九</a></h4>
<p>菩提，此云道也、觉也。谓见狮子之时，即见一切有为之法，更不待坏，本来寂灭。离诸取舍，即于此路，流入萨婆若海，故名为道。即了无始以来，所有颠倒，元无有实，名之为觉。究竟具一切种智，名成菩提。</p>
<p>    </p>
<h4 id="入涅槃第十"><a class="header" href="#入涅槃第十">入涅槃第十</a></h4>
<p>见狮子与金，二相俱尽。好丑现前，心安如海，妄想都尽，无诸逼迫。出缠离障，永舍苦源，名入涅槃。    </p>
<p>    </p>
<hr>
<h3 id="承迁注版"><a class="header" href="#承迁注版">承迁注版</a></h3>
<p><strong>五台山真容院沙门承迁注</strong></p>
<p>金师子章。金师子者，能喻法也，究其本元即有。唐贤首法师对则天圣帝，以示大经厥旨。所谓华严，理深事广文博义玄。非入理，圣人无以达其奥。是以立见边之喻，晓无涯之法。金况法界体也，师子喻法界用也。今则从法就喻，略启十门分别故。得理事镕融，一多无碍矣。</p>
<p><strong>唐崇福寺贤首法师法藏述</strong></p>
<ul>
<li>
<p>初明缘起。万像本空，假缘方有。</p>
</li>
<li>
<p>二辨色空。幻法纷然，真空不动。</p>
</li>
<li>
<p>三约三性。迷之名相，悟之即真。</p>
</li>
<li>
<p>四显无相。相即无相，非相即相。</p>
</li>
<li>
<p>五说无生。无生之生，生即无生。</p>
</li>
<li>
<p>六论五教。根器不同，设教有异。</p>
</li>
<li>
<p>七勒十玄。缘起交映，法法重重。</p>
</li>
<li>
<p>八括六相。法无定相，举一即多。</p>
</li>
<li>
<p>九成菩提。万行既圆，本觉露现。</p>
</li>
<li>
<p>十入涅槃。智体即如，名大涅槃。</p>
</li>
</ul>
<p>    </p>
<h4 id="第一明缘起者"><a class="header" href="#第一明缘起者">第一，明缘起者</a></h4>
<p>谓万法无体，假缘成立。若无因缘，法即不生。故经云：”诸法从缘起。无缘即不起。“</p>
<p>谓以金无自性，喻真理不变也。</p>
<p>随巧匠之缘，遂有师子相起。喻真理随缘，成诸事法也。</p>
<p>起但是缘故，名缘起。结真理不动，动即事也。金喻一真之性，师子喻缘起事法。理本无生，随诸缘法，成差别相。相起繁兴，理即无生。故清凉云：”理随事变，则一多缘起之无边。“</p>
<p>    </p>
<h4 id="第二辨色空者"><a class="header" href="#第二辨色空者">第二，辨色空者</a></h4>
<p>色者悲也，空者智也。观色即空成大智。而不住生死。观空即色成大悲。而不滞涅槃。能辩之智焕然明了。</p>
<p>谓以师子相虚，喻色空也；唯是真金，喻性实也。</p>
<p>师子不有，喻缘起幻色不是实有。金体不无，喻真空常存。</p>
<p>故云色空，又复空无自性。约色以明不碍幻存，故名色空。真空无形，假色相以明。法本亡言，就言诠而显道。故清凉云：”虽空空绝迹，而义天星像璨然。“</p>
<p>    </p>
<h4 id="第三约三性者"><a class="header" href="#第三约三性者">第三，约三性者</a></h4>
<p>迷心所执，计有相生，以为实者，谓之遍计性也。不了缘生依他性也。依他无性即是圆成。随举一法，三性具矣。</p>
<p>谓以师子情有，名为遍计。谓一切众生无始已来，烦恼业习痴迷不了，周遍计度心外有法，颠倒取舍。<u>随情起惑，自缠自缚，枉受轮回</u>。</p>
<p>师子似有，名为依他，谓一切众生依真起妄。似有之法妄执依他内外不实。故论云：”依他起自性分别缘所生。“</p>
<p>金性不变，故号圆成。圆而不减，成而不增。师子虽则相殊，金且不随殊变。释曰：”法与自心为缘，心法方起。“ 今了缘无体，依心方现，无自体性，是为依他无自生性。由二义现前，乃为圆成胜义性也。经云：”从无住本，立一切法。“</p>
<p>    </p>
<h4 id="第四显无相者"><a class="header" href="#第四显无相者">第四，显无相者</a></h4>
<p>不了诸法无相，而迷心为有者生死也。观察即虚相即无相，出世法也。</p>
<p>谓以金收师子尽，喻理夺事。金外更无师子可得，喻缘起事法当体本虚，故名无相。</p>
<p>释曰：”离真理外无片事可得故，如水夺波波无不尽故。“</p>
<p>此则水存以坏波令尽。故经云：”所见不可见，所闻不可闻。“ 了知诸世间。是名为无相。</p>
<p>    </p>
<h4 id="第五说无生者"><a class="header" href="#第五说无生者">第五，说无生者</a></h4>
<p>法本无生，从缘有故。既无自体，生而无生。</p>
<p>谓以正见师子生时但是金生，喻真理随缘成诸事法。金外更无一物。</p>
<p>离真理之外无别事相，染净之法因缘有。故体性本虚，无生生也。</p>
<p>师子虽有生灭，金体本无增减。无生之理，本无生灭，缘起集成，生本无生。故曰无生。</p>
<p>释曰：”今由缘生，非生方得名生，了生死性乃是无生。“</p>
<p>论云：”因不自生，缘生故；缘不自生，因生故。“</p>
<p>然生与无生互成互夺，夺则无生，成乃缘生。由即成即夺，是故生时无生。如是了者名达无生。</p>
<p>    </p>
<h4 id="第六论五教"><a class="header" href="#第六论五教">第六，论五教</a></h4>
<p>一声闻教，二大乘始教，三大乘终教，四大乘顿教，五一乘图教。</p>
<p>第一声闻教，谓此师子虽是缘生之法，念念生灭，喻一切事法从缘有。故各无自性，无有停息。实无师子可得故，名声闻教。横计一切境界实有自体，但证人空不了法空。</p>
<p>    </p>
<p>第二大乘始教者，谓此师子缘生之法，各无自性，彻底唯空，故名大乘始教。喻师子无体，全假真金，成工匠缘师子相显。</p>
<p>    </p>
<p>第三大乘终教者，谓此师子虽然彻底唯空，不碍幻法宛然。虽则真金纯一，不碍师子相存。缘生假有，二相双存，真俗二谛历然可观。师子与金，两法齐现，故名大乘终教。</p>
<p>    </p>
<p>第四大乘顿教者，谓即此二相互夺两亡。以理夺事，事隐理显。情伪不存，俱无有力，空有双泯，名言路绝，栖心无寄，直辩真性本空，无一法可当情者。喻金与师子二相俱泯，内外无寄，故名大乘顿教。</p>
<p>    </p>
<p>第五一乘圆教者，谓即此师子，情尽体露之法，浑成一块。喻师子相尽，真金现前，繁兴大用起必全真。喻师子功用，事事皆金。万像纷纭，参而不杂。虽四像迁移，各住自位。</p>
<p>一切即一，皆同无性。摄末归本，不碍末也。</p>
<p>一即一切，因果历然　依本起末，不碍本也。</p>
<p>力用相收，卷舒自在。力显性起圆融法门无碍。故名一乘圆教。</p>
<p>    </p>
<h4 id="第七勒十玄门"><a class="header" href="#第七勒十玄门">第七，勒十玄门</a></h4>
<p>一，同时具足相应门；二，一多相容不同门；三，秘密隐显俱成门；四，因陀罗网境界门；五，诸藏纯杂具德门；六，诸法相即自在门；七，微细相容安立门；八，十世隔法异成门；九，由心回转善成门；十，托事显法生解门。</p>
<p>    </p>
<p>第一，同时具足门</p>
<p>谓金与师子同时成立，圆满具足　喻依法界体起诸事法。随举一法具一切法。别有差别。非造玄也。</p>
<p>故名同时具足相应门。</p>
<p>    </p>
<p>第二，一多相容不同门者</p>
<p>谓金与师子相容成立，一多无碍，于中理事各各不同，或多各住自位。如称理之行，一一各容一切诸法，亦一一各具一切诸行。虽相容本不动也。</p>
<p>故名一多相容不同门。</p>
<p>    </p>
<p>第三，秘密隐显俱成门者</p>
<p>谓若看师子唯见师子，无金，则师子显金隐，喻事能隐理。</p>
<p>若看金唯金无师子，则金显师子隐，喻理能隐事也。</p>
<p>若两处看，俱显俱显隐，则秘密显则显著。</p>
<p>故名秘密隐显俱成门。</p>
<p>    </p>
<p>第四，因陀罗网境界门者</p>
<p>谓师子眼耳支节，一一毛处各有金师子，小法中含大法。</p>
<p>一一毛处师子同时顿入一茎毛中，各各显露皆有无边师子。一事中含多事，一多顿现。</p>
<p>一一毛头带此无边师子还入一茎毛中，如是重重无尽，多入一无碍。</p>
<p>若帝网之天珠。故名因陀罗网境界门。</p>
<p>    </p>
<p>第五，诸藏纯杂具德门者</p>
<p>谓若以眼收师子尽，则一切纯是眼。如以布施一行收尽一切行，总名布施故，号曰纯也。若耳收师子尽，则一切纯是耳。</p>
<p>若诸根同时相收，悉皆具足，一一皆纯一一皆杂，是圆满藏万行同时，更互庄严，纯杂无碍。</p>
<p>故名诸藏纯杂具德门。</p>
<p>    </p>
<p>第六，诸法相即自在门者</p>
<p>谓即师子诸根，一一毛头皆各以金收师子尽。喻法界缘起一切诸法，皆互相即相遍也。</p>
<p>一一皆彻师子眼，眼即耳，耳即鼻，无碍无障。喻布施即六度。多行即一行也。</p>
<p>故名诸法相即自在门。</p>
<p>    </p>
<p>第七，微细相容安立门者</p>
<p>谓金与师子或隐或显，或一或多，定散同时。</p>
<p>经云：”汝应观我诸毛孔，我今示汝，佛境界俱时历然。“</p>
<p>即此即彼，有力无力，主伴交辉，理事齐现。所现万法，海印炳然。悉皆相容，不碍安立，微细成办。以理成事，事法不定，互相容摄，安立同时。</p>
<p>故名微细相容安立门。</p>
<p>    </p>
<p>第八，十世隔法异成门者</p>
<p>谓此师子是有为之法，念念生灭。喻真理随缘成诸事法，各各不实也。</p>
<p>刹那之间分为三际，谓有过去、未来、现在三际。总相之中分限不同。总有三三之位以立九世。</p>
<p>一即多，多不坏则束为一段法门。一法门中无量门，种种修短，各各不同。虽则九世，有隔不同，相由成立，融通无碍，同为一念。摄末归本。</p>
<p>故号十世隔法异成门。</p>
<p>    </p>
<p>第九，由心回转善成门者</p>
<p>谓金与师子或显或隐，或一或多，各无自性，由心回转。法无定法，随心转变。</p>
<p>说理说事，有成有立，法本具足。随机隐显。</p>
<p>故名由心回转善成门。</p>
<p>    </p>
<p>第十，托事显法生解门者</p>
<p>谓说师子用表无明，论此金体，具彰真性。睹万法相用显真理。若理事合论况阿赖耶识，令生正解，即染而净，动净俱泯，方为正解。</p>
<p>故名托事显法生解门。</p>
<p>    </p>
<h4 id="第八括六相者"><a class="header" href="#第八括六相者">第八，括六相者</a></h4>
<ul>
<li>
<p>谓师子是总相</p>
</li>
<li>
<p>五根差别是别相</p>
</li>
<li>
<p>共一缘起是同相</p>
</li>
<li>
<p>眼耳各不相到是为异相</p>
</li>
<li>
<p>诸根合会是成相</p>
</li>
<li>
<p>诸缘各住自位是坏相</p>
</li>
</ul>
<p>显法界中无孤单法，随举一相，具此六相缘起。集成各无自性，一一相中含无尽相，一一法中具无尽法。</p>
<p>    </p>
<h4 id="第九成菩提者"><a class="header" href="#第九成菩提者">第九，成菩提者</a></h4>
<p>此云道也、觉也。略说唐言，有此二义。</p>
<p>眼见师子之时，一切有为诸法，更不待坏，本来寂灭。喻师子相不实。</p>
<p>当体是金，不可坏也。离诸取舍，即于此路流入萨婆若海，故名为道也。</p>
<p>诸法无生，毕竟空寂。包含无外，不拒众流。大道无边，悟则斯在。</p>
<p>是故睹此师子相，便入一切智海，更无异路。萨婆若者，此云无生智也。</p>
<p>即了无始已来所有颠倒，元无实有，名之为觉。</p>
<p>妄起诸颠倒，都无有实体。正觉若现前，如空皆寂灭。即外无纤尘，内无识念也。</p>
<p>毕竟具一切种智，名成菩提。一悟永悟，一成永成。大智现前更无余物，即成菩提也。</p>
<p>    </p>
<h4 id="第十入涅槃者"><a class="header" href="#第十入涅槃者">第十，入涅槃者</a></h4>
<p>谓见师子与金，二相俱尽，喻也。</p>
<p>好丑现前，身心相尽，烦恼不生，即大涅槃，究竟玄寂，心安如海。</p>
<p>经云：”若能安心如海，好丑皆空，中无所住，妄想都尽，无诸逼迫，出缠离障，永离苦源，名为入涅槃也“</p>
<p>妄尽全真。</p>
<blockquote>
<p>无诸逼迫任逍遥，</p>
<p>出缠魔恼不相侵，</p>
<p>离障法门无滞碍，</p>
<p>湛然寂静常安乐，</p>
<p>利益群生出苦源，</p>
<p>我今稽首获无余，</p>
<p>一切有情同解脱。</p>
</blockquote>
<p>肇公云：”功流万世而常存，道通百劫而弥固。成山假就于始箦，修途托至于初步，果以功业不可杇故也。“</p>
<p>然三乘之教有次第故，圆顿之理，浑融无碍。一法之上了一切法，一行之中具一切行。因该果海，果彻因源。果是即因之果，因是即果之因。平等无二相也。</p>
<p>经云：”平等真法界无佛无众生矣。“</p>
<p>    </p>
<hr>
<h3 id="净源注版"><a class="header" href="#净源注版">净源注版</a></h3>
<p><strong>金师子章云间类解</strong></p>
<p>法非喻不显，喻非法不生。是故至人，见一真之性匪殊也，故用金师子以况之。见群生之器匪齐也，故用诸法章以导之。</p>
<p>富哉，非吾祖贤首垂一乘之文，廓十方之奥，则何以流慈训世，随机有授？非天册圣帝卑万乘之心，尊三宝之教，则奚能因喻了法，由法达性者乎？</p>
<p>然而斯文，禅丛讲席莫不崇尚。故其注解，现行于世者殆及四家。清源止观禅师注之于前，昭信法灯大士解之于后，近世有同号华藏者，四衢昭昱法师，五台承迁尊者皆有述焉。历观其辞，或文烦而义阙，或句长而教非。遂使修心讲说二途，方兴传习之志，反陷取舍之情。源不佞，每念雅诰尝疚于怀。既而探讨晋经二玄，推穷唐经两疏。文之烦者删之，义之阙者补之，句之长者剪之，教之非者正之。其间法语奥辞，与祖师章旨炳然符契者，各从义类以解之。</p>
<p>于时绝笔于云间善住阁，故命题曰云间类解焉。元丰三年岁次庚申四月八日沙门净源序</p>
<p>    </p>
<p><strong>华严金师子章</strong></p>
<p>“华严“标所宗经，“金师子章“正立其名。举喻显法，序文备矣。</p>
<p>京大荐福寺沙门法藏述</p>
<p>京即长安汉高祖所都也。大荐福寺，唐中宗所建也。沙门，乃释子生善灭恶之称。次二字名讳也。</p>
<p>出家传道翻宣茂德，具如圣宋高僧传，并唐阎少监碑铭。若夫判五章教道，则陇西美之。于释论集六重观门，而河东推之于塔铭耳。抑又遵此章旨而为规式，则杂华圆觉二疏载之详矣。述者乐记云：明也。郑玄曰：训其义也。</p>
<p>    </p>
<p>初、明缘起</p>
<p>夫至圣垂教以因缘为宗。缘有内外之殊，世出世之异故。标第一明诸缘起也。</p>
<p>二、辨色空</p>
<p>前明缘起莫逾色空。幻色俗谛，真空真谛。二谛无碍唯一中道。故次辨色空也。</p>
<p>三、约三性</p>
<p>空宗，俗谛明有，即遍计依他也。真谛明空，即圆成实性也。故次第三约三性也。</p>
<p>四、显无相</p>
<p>遍计，情有理无。依他，相有性无。圆成，理有情无，性有相无。故次第四显无相也。</p>
<p>五、说无生</p>
<p>前之四门，真俗有无皆成对待。今此一门，唯辨妙性本无增减。故第五说无生。</p>
<p>六、论五教</p>
<p>夫妙性无生，超群数而绝朕，然机缘有感，逐根性以类分。故次第六论五教也。</p>
<p>七、勒十玄</p>
<p>以义分教，教类有五。前四小大始终渐顿皆偏，今示圆融。故次第七勒十玄也。</p>
<p>八、括六相</p>
<p>云华十玄根于观门，刚藏六相源乎大经，经观融通相玄交彻。故第八括六相。</p>
<p>九、成菩提</p>
<p>六相遒文，一经奥旨，非情识所窥，唯智眼所睹，将游萨婆若海。故第九成菩提。</p>
<p>十、入涅槃</p>
<p>菩提智果，觉法乐也。涅槃断果，寂静乐也。照而常寂，心安如海。故第十入涅槃。</p>
<p>    </p>
<h4 id="明缘起第一-1"><a class="header" href="#明缘起第一-1">明缘起第一</a></h4>
<p>谓金无自性，随工巧匠缘，金喻真如，不守自性，匠况生灭，<u>随顺妄缘，遂有师子相起</u>。喻<u>真妄和合，成阿赖耶识</u>。</p>
<p>此识有二义：一者觉义，为净缘起；二者不觉义，作染缘起。</p>
<p>起但是缘，故名缘起。经云：“诸法从缘起，无缘即不起。” 即理事无碍门，同一缘起也。</p>
<p>上句示缘，中句辨起，下句总结。然释此初章。非独摭起信申义。亦乃采下文为准。</p>
<p>    </p>
<h4 id="辨色空第二-1"><a class="header" href="#辨色空第二-1">辨色空第二</a></h4>
<p>谓师子相虚，唯是真金。幻色之相既虚，真空之性唯实。（诸本无虚字唯五台注本有之）</p>
<p>师子不有，金体不无。<u>色相从缘而非有，拣凡夫实色也。空性不变而非无，拣外道断空也</u>。</p>
<p>故名色空。色蕴既尔，诸法例然。</p>
<p>大品云：“诸法若不空，即无道无果。” 上句双标色空，次句双释，下句双结。</p>
<p>又复空无自相，约色以明，空是真空，不碍于色。则观空万行沸腾也。</p>
<p>不碍幻有，名为色空。色是幻色，不碍于空。则涉有一道清净也。</p>
<p>总而辨之，先约<u>性相不变随缘</u>，以拣断实。后约不住生死涅槃，以明悲智。</p>
<p>    </p>
<h4 id="约三性第三-1"><a class="header" href="#约三性第三-1">约三性第三</a></h4>
<p>师子情有，名为遍计，谓妄情。于我及一切法，周遍计度，一一执为实有。如痴孩。镜中见人面像，执为有命质碍肉骨等。故云，情有也。</p>
<p>师子似有，名曰依他，此所执法。依他众缘相应而起，都无自性，唯是虚相。如镜中影，故云似有也。</p>
<p>金性不变，故号圆成。本觉真心，始觉显现。圆满成就，真实常住。如镜之明，故云不变。</p>
<p>    </p>
<p>有，本作不改。亦通上文，依空宗申义，盖蹑前起后也。此章引性宗消文，亦以喻释喻也。</p>
<p>若依教义，章明三性，各有二义：</p>
<ul>
<li>
<p>遍计所执性有二义：一情有，二理无。</p>
</li>
<li>
<p>依他起性有二义：一似有，二无性。</p>
</li>
<li>
<p>圆成实性有二义：一不变，二随缘。</p>
</li>
</ul>
<p>今文各显初一，皆隐第二。仰推祖意，单复抗行，义有在焉。</p>
<p>    </p>
<h4 id="显无相第四-1"><a class="header" href="#显无相第四-1">显无相第四</a></h4>
<p>谓以金收师子尽，既揽真金而成师子，遂令师子诸相皆尽。</p>
<p>金外更无师子相可得，真金理也，师子事也。亦同终南云，以离真理外，无片事可得。</p>
<p>故名无相，名号品云。达无相法住于佛住。无量义经云：“其一法者，所谓无相。”</p>
<p>然名号品约果，无量义约理。理果虽殊，无相一也。</p>
<p>    </p>
<h4 id="说无生第五-1"><a class="header" href="#说无生第五-1">说无生第五</a></h4>
<p>谓正见师子生时，但是金生。上句妄法随缘，下句真性不变。偈云：如金作指环，展转无差别。</p>
<p>金外更无一物，离不变之性，无随缘之相。问明品云：“未曾有一法，得入于法性”</p>
<p><u>师子虽有生灭，金体本无增减。成事似生，而金性不增</u>。则起，唯法起也。体空似灭，而金性不减。则灭，唯法灭也。故曰无生。</p>
<p>大经云：“蕴性不可灭，是故说无生。” 又云：“空故不可灭，此是无生义。” 疏云：“无生为佛法体，诸经论中皆诠无生之理。” 楞伽说：“一切法不生。” 中论：“不生为论宗体。”</p>
<p>    </p>
<h4 id="论五教第六-1"><a class="header" href="#论五教第六-1">论五教第六</a></h4>
<p>一，师子虽是因缘之法，念念生灭，以师子属乎缘生。原人论辨小乘教。亦云：从无始来因缘力故，念念生灭相续无穷。</p>
<p>实无师子相可得。论次云：“凡愚不觉执之为实”</p>
<p>名愚法声闻教。因说四谛而悟解，故号声闻。既除我执，未达法空，故名愚法。有本作愚人法名声闻教，然此一教，下摄人天，由深必收浅故，上该缘觉。以其理果同故。例如约人辨藏，唯出声闻藏耳。</p>
<p>    </p>
<p>二，即此缘生之法，蹑前起后也。初文师子二字，亦通此用，下三皆然。</p>
<p>各无自性，彻底唯空。始自形骸之色，思虑之心，终至佛果一切种智，皆无自性。彻于有表唯是真空，以色性自空，非色灭空也。</p>
<p>名大乘始教，始初也。大品云：“空是大乘之初门。” 此教有二，一始教，二分教。今但标始教者，以深密第二第三时教。同许定性、无性俱不成佛故。今合之，唯言始教耳。</p>
<p>    </p>
<p>三，虽复彻底唯空不碍，幻有宛然，空是真空，不碍幻有，即水以辨于波也。</p>
<p>缘生假有，二相双存，有是幻有，不碍真空。即波以明于水也。</p>
<p>名大乘终教。缘起无性，一切皆如，方是大乘至极之谈，故名为终。此亦有二，一终教，对前始教立名。二实教，对前分教立名。分犹权也，始权而终实，以有显实宗故。然终实二宗，并始分二教，皆大乘渐门耳。</p>
<p>    </p>
<p>四，即此二相，互夺两亡。以理夺事而事亡，即真理非事也；以事夺理而理亡，即事法非理也。亦同行愿疏中，形夺无寄门。</p>
<p>情伪不存，反疏上句。理事双亡，则情识伪相，无所存矣。</p>
<p>俱无有力，空有双泯，由前互夺故皆无力。<u>理夺事则妙有泯也，事夺理则真空泯也</u>。心经略疏云：空有两亡，一味常显。</p>
<p>名言路绝，栖心无寄，通结心言罔。及宝藏论云：理冥则言语道断，旨会则心行处灭。</p>
<p>名大乘顿教。顿者，言说顿绝，理性顿显。一念不生即是佛等。故楞伽云：“顿者如镜中像，顿现非渐。” 此亦有二，一逐机顿，即此文示之。二化仪顿，即后圆教收之。</p>
<p>    </p>
<p>五，即此情尽体露之法。混成一块，情尽见除也。大疏亦云：“情尽理现，诸见自亡。”</p>
<p>混成一块者，约法则混成真性，约喻则一块真金故。裴相序云：“融瓶盘，钗钏为金。”</p>
<p>繁兴大用，起必全真，用则波腾鼎沸，全真体以运行。</p>
<p>万象纷然，参而不杂。万法起，必同时一际，理无先后。释上二节，依还源观。</p>
<p>一切即一。皆同无性，无量中解一也。大经云：“华藏世界所有尘，一一尘中见法界”</p>
<p>一即一切。因果历然，一中解无量也。禅诠都序云：“果彻因源位满，分称菩萨”</p>
<p>力用相收，卷舒自在。一有力收，多为用，则卷他一切，入于一中。即上文一切即一，皆同无性也。多有力收，一为体，则舒己一位，入于一切。即上文一即一切，因果历然也。文虽先后，义乃同时。故云卷舒自在也。</p>
<p>名一乘圆教。所说，唯是法界缘起无碍。相即相入，重重无尽。此亦有二，谓同教一乘，圆全收诸教宗。别教一乘，圆全拣诸教宗。</p>
<p>    </p>
<h4 id="勒十玄第七-1"><a class="header" href="#勒十玄第七-1">勒十玄第七</a></h4>
<p>一，<u>金与师子同时成立，圆满具足</u>。师子六根，与金同时成立，以表人法、因果、体用悉皆具足。妙严品云：“一切法门无尽海，同会一法道场中”</p>
<p>名同时具足相应门。大疏云：“如海一滴具百川味”</p>
<p>    </p>
<p>二，若师子眼收师子尽，则一切纯是眼。若耳收师子尽，则一切纯是耳。眼耳互收，纯一事故。</p>
<p>诸根同时相收，悉皆具足。会诸根之同，例眼耳之别。</p>
<p>则一一皆杂，一一皆纯，为圆满藏。</p>
<p>眼即耳等皆杂也。如菩萨入一三昧，即六度皆修，无量无边，诸余行德，俱时成就，故名为杂。</p>
<p>耳非眼等皆纯也。又入一三昧，唯行布施，无量无边，更无余行，名之为纯。即教义章云，纯杂自在无不具足，名圆满藏。</p>
<p>名诸藏纯杂具德门。此名依至相立，贤首新立广陜自在无碍门故。大疏云：“如径尺之镜，见千里之影”</p>
<p>    </p>
<p>三，金与师子相容，成立一多无碍。多容一，则六根成立；多容多，则师子无殊。</p>
<p>于中理事各各不同，金性喻理，师子喻事。二虽互容。性相各别。</p>
<p>或一或多，各住自位。此经偈云：“以一佛土满十方，十方入一亦无余。” 世界本相亦不坏，无比功德故能尔。</p>
<p>名一多相容不同门。大疏云：“若一室之千灯，光光相涉”</p>
<p>    </p>
<p>四，师子诸根，一一毛头，皆以金收师子尽。诸根诸毛，各摄全体。</p>
<p>一一彻遍师子眼，眼即耳，耳即鼻，鼻即舌，舌即身，诸根相即，体非用外。</p>
<p>自在成立，无障无碍。经云：“一即是多，多即一。文随于义，义随文。”</p>
<p>名诸法相即自在门。大疏云：“如金与金色二不相离”</p>
<p>    </p>
<p>五，若看师子唯师子无金，即师子显金隐，相显性隐。</p>
<p>若看金唯金无师子，即金显师子隐，性显相隐。</p>
<p>若两处看，俱隐俱显，性相同时，隐显齐现。</p>
<p>隐则秘密，显则显著。贤首品云：“东方入正受，西方从定起”</p>
<p>名秘密隐显俱成门。大疏云：“若片月澄空，晦明相并”</p>
<p>    </p>
<p>六，金与师子，或隐或显，或一或多。若观金时，师子似隐，唯显一金。观师子时，金性似隐，具显诸根。</p>
<p>定纯定杂，有力无力，一体真金，纯而有力。六根分异，杂而无力。</p>
<p>即此即彼，主伴交辉，此主彼伴，交光互参。</p>
<p>理事齐现，皆悉相容。教义章云：“犹如束箭，齐头显现”</p>
<p>不碍安立，微细成办。经云：“一尘中有无量刹，刹复为尘说更难”</p>
<p>名微细相容安立门。大疏云：“如琉璃瓶，盛多芥子”</p>
<p>    </p>
<p>七，师子眼耳支节，一一毛处，各有金师子。一一毛处师子，同时顿入一毛中。以一切摄一切，同入一中，即交涉无碍门。偈云：“一切佛刹微尘等，尔所佛坐一毛孔”</p>
<p>一一毛中皆有无边师子，又复一一毛，带此无边师子，还入一毛中。又以一切摄一切，带之复入一中，即相在无碍门。偈云：“无量刹海处一毛，悉坐菩提莲华座”</p>
<p>如是重重无尽，犹天帝网珠。梵语，释迦提桓因陀罗，此云能仁。天主网珠，即善法堂护净珠网，取譬交光无尽也。</p>
<p>名因陀罗网境界门。大疏云：“若两镜互照，传耀相写”</p>
<p>    </p>
<p>八，说此师子以表无明，语其金体具彰真性。妄法生灭无明也，如来藏不生灭真性也。</p>
<p>理事合论，况阿赖识令生正解。理事即真妄。论云：“真妄和合，非一非异，名阿赖耶识。” 此识有觉、不觉二义：觉即令生真性正解，不觉即令生无明正解。若约善财，参诸知识。遇三毒而三德圆，皆生正解。</p>
<p>名托事显法生解门。大疏云：“如立像竖臂，触目皆道”</p>
<p>    </p>
<p>九，师子是有为之法，念念生灭，随工匠缘，时时迁谢。</p>
<p>刹那之间，分为三际，摄前标后。</p>
<p>谓过去现在未来。此三际各有过现未来。普贤行品云：“过去中未来，未来中过去。” 亦离世间品，答普慧之问也.</p>
<p>总有三三之位，以立九世。即束为一段法门，如师子诸根诸毛，本纯一之金也。</p>
<p>虽则九世，各各有隔相，由成立融通无碍，同为一念。通玄论云：“十世古今，始终不离于当念”</p>
<p>名十世隔法异成门。大疏云：“若一夕之梦，翱翔百年”</p>
<p>    </p>
<p>十，金与师子，或隐或显，或一或多，各无自性，由心回转。全心之一切，随心遍一切中，即一隐多显也。全心之一事，随心入一事中，即多隐一显也。以表师子与金悉皆回转，而无定相耳。</p>
<p>说事说理，有成有立。经云：“应观法界性，一切唯心造”</p>
<p>名唯心回转善成门。贤首亦改此一门，为主伴圆明具德门。故大疏云：“如北辰所居，众星拱之”</p>
<p>    </p>
<h4 id="括六相第八-1"><a class="header" href="#括六相第八-1">括六相第八</a></h4>
<p>师子是总相，一即具多，为总相。</p>
<p>五根差别，是别相。多即非一，名别相。</p>
<p>共从一缘起，是同相。多类自同，成于总。</p>
<p>眼耳等不相滥，是异相。名体别异现于同。</p>
<p>诸根合会有师子，是成相。一多缘起理妙成。</p>
<p>诸根各住自位，是坏相。坏住自法常不作。</p>
<p>教义章中，有入句偈文，上引六句，随文注之。末后二句结叹。劝修云：“唯智境界非事识，以此方便会一乘。” 彼章广寄一舍，以喻六相。后学如仰祖训，宜悉讨论耳。</p>
<p>    </p>
<h4 id="成菩提第九-1"><a class="header" href="#成菩提第九-1">成菩提第九</a></h4>
<p>菩提，此云道也、觉也。翻梵从华，新旧二义。</p>
<p>谓见师子之时，即见一切有为之法。更不待坏，本来寂灭。净名云：“众生即寂灭相。不复更灭”</p>
<p>离诸取舍，即于此路，流入萨婆若海，故名为道。</p>
<p>离诸取舍之言，义属上句，文连下句。谓不舍一切有为，而取寂灭无为。则义属上句也。既取舍情亡，自然流入一切智海。则文连下句也。第八不动地亦明斯旨。萨婆若，云一切智。今明果德为道，故深广如海耳。</p>
<p>即了无始已来所有颠倒，元无有实，名之为觉。起信论云：“一切众生不名为觉。” 以从本来念念相续，未曾离念故。“</p>
<p>说无始无明，即同此文无始已来所有颠倒也。论又云：”若得无念者，则知心相生住异灭，乃至本来平等同一觉故。“ 即同次文。元无有实。名之为觉矣</p>
<p>究竟具一切种智，名成菩提，究竟极果也，亦名究竟觉。一切种智即三智之一也。</p>
<p>昔圭峰疏，圆觉以一切种智，释圆明。贤首述还源，由圆明而证菩提。今文谓具一切种智而成菩提者，通而辨之。虽发辞小异，而归宗大同也。若依起信，有大智用无量方便，乃至得名一切种智，皆属同教。又按昭信钞文，叙五教机各成菩提，唯取圆宗。以因果二门相摄即别教耳。</p>
<p>    </p>
<h4 id="入涅槃第十-1"><a class="header" href="#入涅槃第十-1">入涅槃第十</a></h4>
<p>见师子与金，二相俱尽，烦恼不生。二相俱尽，所观境空也；烦恼不生，能缘心泯也。内外双亡，玄寂着矣。</p>
<p><u>好丑现前，心安如海</u>。</p>
<p>新记云：如金作器，巧拙悬殊，即好丑现前也。记次文云：一以贯之，唯金究竟，即心安如海也。</p>
<p>上句覆疏二相俱尽，下句覆疏烦恼不生。</p>
<p>妄想都尽无诸逼迫，出缠离障，永舍苦源，名入涅槃。</p>
<ul>
<li>
<p>惑业都尽，无集谛之妄想也。</p>
</li>
<li>
<p>三苦皆亡，无苦谛之逼迫也。</p>
</li>
<li>
<p>无漏智发，出缠离障，则道谛已修也。</p>
</li>
<li>
<p>解脱自在永离苦源，则灭谛已证也。</p>
</li>
</ul>
<p>入者，了达解悟之名，涅槃义翻。</p>
<p>圆寂经云：”流转是生死，不动名涅槃。“</p>
<p>然涅槃一章，诚杂华之渊蕴，故晋译宝王性起。而搜玄探玄，钩深以索隐，唐翻如来出现。则旧疏新记，联芳而续焰，且高丽国中斯文尚备，而传授不绝。况此诸部尽出中华，愿诸后昆，求师钻仰，同报云华贤首清凉圭峰之劬重德耳。</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../../Buddhism/Lun/TongMengZhiGuan.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M41.4 233.4c-12.5 12.5-12.5 32.8 0 45.3l160 160c12.5 12.5 32.8 12.5 45.3 0s12.5-32.8 0-45.3L109.3 256 246.6 118.6c12.5-12.5 12.5-32.8 0-45.3s-32.8-12.5-45.3 0l-160 160z"/></svg></span>
                            </a>

                            <a rel="next prefetch" href="../../Buddhism/Lun/ZhaoLun.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M278.6 233.4c12.5 12.5 12.5 32.8 0 45.3l-160 160c-12.5 12.5-32.8 12.5-45.3 0s-12.5-32.8 0-45.3L210.7 256 73.4 118.6c-12.5-12.5-12.5-32.8 0-45.3s32.8-12.5 45.3 0l160 160z"/></svg></span>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../../Buddhism/Lun/TongMengZhiGuan.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M41.4 233.4c-12.5 12.5-12.5 32.8 0 45.3l160 160c12.5 12.5 32.8 12.5 45.3 0s12.5-32.8 0-45.3L109.3 256 246.6 118.6c12.5-12.5 12.5-32.8 0-45.3s-32.8-12.5-45.3 0l-160 160z"/></svg></span>
                    </a>

                    <a rel="next prefetch" href="../../Buddhism/Lun/ZhaoLun.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M278.6 233.4c12.5 12.5 12.5 32.8 0 45.3l-160 160c-12.5 12.5-32.8 12.5-45.3 0s-12.5-32.8 0-45.3L210.7 256 73.4 118.6c-12.5-12.5-12.5-32.8 0-45.3s32.8-12.5 45.3 0l160 160z"/></svg></span>
                    </a>
            </nav>

        </div>

        <template id=fa-eye><span class=fa-svg><svg xmlns="http://www.w3.org/2000/svg" viewBox="0 0 576 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M288 32c-80.8 0-145.5 36.8-192.6 80.6C48.6 156 17.3 208 2.5 243.7c-3.3 7.9-3.3 16.7 0 24.6C17.3 304 48.6 356 95.4 399.4C142.5 443.2 207.2 480 288 480s145.5-36.8 192.6-80.6c46.8-43.5 78.1-95.4 93-131.1c3.3-7.9 3.3-16.7 0-24.6c-14.9-35.7-46.2-87.7-93-131.1C433.5 68.8 368.8 32 288 32zM432 256c0 79.5-64.5 144-144 144s-144-64.5-144-144s64.5-144 144-144s144 64.5 144 144zM288 192c0 35.3-28.7 64-64 64c-11.5 0-22.3-3-31.6-8.4c-.2 2.8-.4 5.5-.4 8.4c0 53 43 96 96 96s96-43 96-96s-43-96-96-96c-2.8 0-5.6 .1-8.4 .4c5.3 9.3 8.4 20.1 8.4 31.6z"/></svg></span></template>
        <template id=fa-eye-slash><span class=fa-svg><svg xmlns="http://www.w3.org/2000/svg" viewBox="0 0 640 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M38.8 5.1C28.4-3.1 13.3-1.2 5.1 9.2S-1.2 34.7 9.2 42.9l592 464c10.4 8.2 25.5 6.3 33.7-4.1s6.3-25.5-4.1-33.7L525.6 386.7c39.6-40.6 66.4-86.1 79.9-118.4c3.3-7.9 3.3-16.7 0-24.6c-14.9-35.7-46.2-87.7-93-131.1C465.5 68.8 400.8 32 320 32c-68.2 0-125 26.3-169.3 60.8L38.8 5.1zM223.1 149.5C248.6 126.2 282.7 112 320 112c79.5 0 144 64.5 144 144c0 24.9-6.3 48.3-17.4 68.7L408 294.5c5.2-11.8 8-24.8 8-38.5c0-53-43-96-96-96c-2.8 0-5.6 .1-8.4 .4c5.3 9.3 8.4 20.1 8.4 31.6c0 10.2-2.4 19.8-6.6 28.3l-90.3-70.8zm223.1 298L373 389.9c-16.4 6.5-34.3 10.1-53 10.1c-79.5 0-144-64.5-144-144c0-6.9 .5-13.6 1.4-20.2L83.1 161.5C60.3 191.2 44 220.8 34.5 243.7c-3.3 7.9-3.3 16.7 0 24.6c14.9 35.7 46.2 87.7 93 131.1C174.5 443.2 239.2 480 320 480c47.8 0 89.9-12.9 126.2-32.5z"/></svg></span></template>
        <template id=fa-copy><span class=fa-svg><svg xmlns="http://www.w3.org/2000/svg" viewBox="0 0 512 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M502.6 70.63l-61.25-61.25C435.4 3.371 427.2 0 418.7 0H255.1c-35.35 0-64 28.66-64 64l.0195 256C192 355.4 220.7 384 256 384h192c35.2 0 64-28.8 64-64V93.25C512 84.77 508.6 76.63 502.6 70.63zM464 320c0 8.836-7.164 16-16 16H255.1c-8.838 0-16-7.164-16-16L239.1 64.13c0-8.836 7.164-16 16-16h128L384 96c0 17.67 14.33 32 32 32h47.1V320zM272 448c0 8.836-7.164 16-16 16H63.1c-8.838 0-16-7.164-16-16L47.98 192.1c0-8.836 7.164-16 16-16H160V128H63.99c-35.35 0-64 28.65-64 64l.0098 256C.002 483.3 28.66 512 64 512h192c35.2 0 64-28.8 64-64v-32h-47.1L272 448z"/></svg></span></template>
        <template id=fa-play><span class=fa-svg><svg xmlns="http://www.w3.org/2000/svg" viewBox="0 0 384 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M73 39c-14.8-9.1-33.4-9.4-48.5-.9S0 62.6 0 80V432c0 17.4 9.4 33.4 24.5 41.9s33.7 8.1 48.5-.9L361 297c14.3-8.7 23-24.2 23-41s-8.7-32.2-23-41L73 39z"/></svg></span></template>
        <template id=fa-clock-rotate-left><span class=fa-svg><svg xmlns="http://www.w3.org/2000/svg" viewBox="0 0 512 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M75 75L41 41C25.9 25.9 0 36.6 0 57.9V168c0 13.3 10.7 24 24 24H134.1c21.4 0 32.1-25.9 17-41l-30.8-30.8C155 85.5 203 64 256 64c106 0 192 86 192 192s-86 192-192 192c-40.8 0-78.6-12.7-109.7-34.4c-14.5-10.1-34.4-6.6-44.6 7.9s-6.6 34.4 7.9 44.6C151.2 495 201.7 512 256 512c141.4 0 256-114.6 256-256S397.4 0 256 0C185.3 0 121.3 28.7 75 75zm181 53c-13.3 0-24 10.7-24 24V256c0 6.4 2.5 12.5 7 17l72 72c9.4 9.4 24.6 9.4 33.9 0s9.4-24.6 0-33.9l-65-65V152c0-13.3-10.7-24-24-24z"/></svg></span></template>



        <script>
            window.playground_copyable = true;
        </script>



        <script src="../../clipboard-1626706a.min.js"></script>
        <script src="../../highlight-abc7f01d.js"></script>
        <script src="../../book-a0b12cfe.js"></script>

        <!-- Custom JS scripts -->



    </div>
    </body>
</html>
