<!DOCTYPE HTML>
<html lang="zh-cn" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>大乘起信论 - 佛、道、儒</title>


        <!-- Custom HTML head -->

        <meta name="description" content="">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../../favicon.svg">
        <link rel="shortcut icon" href="../../favicon.png">
        <link rel="stylesheet" href="../../css/variables.css">
        <link rel="stylesheet" href="../../css/general.css">
        <link rel="stylesheet" href="../../css/chrome.css">

        <!-- Fonts -->
        <link rel="stylesheet" href="../../FontAwesome/css/font-awesome.css">
        <link rel="stylesheet" href="../../fonts/fonts.css">

        <!-- Highlight.js Stylesheets -->
        <link rel="stylesheet" id="highlight-css" href="../../highlight.css">
        <link rel="stylesheet" id="tomorrow-night-css" href="../../tomorrow-night.css">
        <link rel="stylesheet" id="ayu-highlight-css" href="../../ayu-highlight.css">

        <!-- Custom theme stylesheets -->
        <link rel="stylesheet" href="../../theme/custom.css">

        <!-- MathJax -->
        <script async src="https://cdnjs.cloudflare.com/ajax/libs/mathjax/2.7.1/MathJax.js?config=TeX-AMS-MML_HTMLorMML"></script>

        <!-- Provide site root and default themes to javascript -->
        <script>
            const path_to_root = "../../";
            const default_light_theme = "light";
            const default_dark_theme = "navy";
        </script>
        <!-- Start loading toc.js asap -->
        <script src="../../toc.js"></script>
    </head>
    <body>
    <div id="mdbook-help-container">
        <div id="mdbook-help-popup">
            <h2 class="mdbook-help-title">Keyboard shortcuts</h2>
            <div>
                <p>Press <kbd>←</kbd> or <kbd>→</kbd> to navigate between chapters</p>
                <p>Press <kbd>?</kbd> to show this help</p>
                <p>Press <kbd>Esc</kbd> to hide this help</p>
            </div>
        </div>
    </div>
    <div id="body-container">
        <!-- Work around some values being stored in localStorage wrapped in quotes -->
        <script>
            try {
                let theme = localStorage.getItem('mdbook-theme');
                let sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            const default_theme = window.matchMedia("(prefers-color-scheme: dark)").matches ? default_dark_theme : default_light_theme;
            let theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            let sidebar = null;
            const sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
                sidebar_toggle.checked = false;
            }
            if (sidebar === 'visible') {
                sidebar_toggle.checked = true;
            } else {
                html.classList.remove('sidebar-visible');
            }
        </script>

        <nav id="sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../../toc.html"></iframe>
            </noscript>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="page-wrapper" class="page-wrapper">

            <div class="page">
                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="default_theme">Auto</button></li>
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                    </div>

                    <h1 class="menu-title">佛、道、儒</h1>

                    <div class="right-buttons">

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="大乘起信论"><a class="header" href="#大乘起信论">大乘起信论</a></h1>
<h2 id="原文"><a class="header" href="#原文">原文</a></h2>
<p><em>马鸣菩萨</em></p>
<blockquote>
<p>归命尽十方，最胜业遍知；</p>
<p>色无碍自在，救世大悲者；</p>
<p>及彼身体相，法性真如海；</p>
<p>无量功德藏，如实修行等；</p>
<p>为欲令众生，除疑舍耶执；</p>
<p>起大乘正信，佛种不断故。</p>
</blockquote>
<p>论曰：有法能起摩诃衍信根。是故应说，说有五分。云何为五？</p>
<ul>
<li>
<p>一者因缘分</p>
</li>
<li>
<p>二者立义分</p>
</li>
<li>
<p>三者解释分</p>
</li>
<li>
<p>四者修行信心分</p>
</li>
<li>
<p>五者劝修利益分</p>
</li>
</ul>
<p>    </p>
<h3 id="初说因缘分"><a class="header" href="#初说因缘分">初说因缘分</a></h3>
<p>问曰：有何因缘而造此论？</p>
<p>答曰：是因缘有八种。云何为八？</p>
<ul>
<li>
<p>一者，因缘总相。所谓为令众生离一切苦得究竟乐，非求世间名利恭敬故。</p>
</li>
<li>
<p>二者，为欲解释如来根本之义，令诸众生正解不谬故。</p>
</li>
<li>
<p>三者，为令善根成熟众生于摩诃衍法堪任不退信故。</p>
</li>
<li>
<p>四者，为令善根微少众生，修习信心故。</p>
</li>
<li>
<p>五者，为示方便消恶业障善护其心，远离痴慢出邪网故。</p>
</li>
<li>
<p>六者，为示修习止观，对治凡夫二乘心过故。</p>
</li>
<li>
<p>七者，为示专念方便，生于佛前必定不退信心故。</p>
</li>
<li>
<p>八者，为示利益劝修行故。</p>
</li>
</ul>
<p>有如是等因缘，所以造论。</p>
<p>    </p>
<p>问曰：修多罗中具有此法何须重说？</p>
<p>答曰：修多罗中虽有此法，以众生根行不等受解缘别。所谓如来在世，众生利根。能说之人色心业胜，圆音一演异类等解，则不须论。若如来灭后，或有众生能以自力广闻而取解者，或有众生亦以自力少闻而多解者，或有众生无自心力因于广论而得解者，自有众生复以广论文多为烦，心乐总持少文而摄多义能取解者。如是此论，为欲总摄如来广大深法无边义故，应说此论。</p>
<p>已说因缘分</p>
<p>    </p>
<h3 id="次说立义分"><a class="header" href="#次说立义分">次说立义分</a></h3>
<p>摩诃衍者，总说有二种。云何为二？</p>
<ul>
<li>
<p>一者，法。</p>
</li>
<li>
<p>二者，义。</p>
</li>
</ul>
<p>所言法者，谓众生心。是心则摄一切世间法出世间法，依于此心显示摩诃衍义。何以故？是心真如相，即示摩诃衍体故。是心生灭因缘相，能示摩诃衍自体相用故。</p>
<p>所言义者，则有三种。云何为三？</p>
<ul>
<li>
<p>一者，体大。谓一切法真如平等，不增减故。</p>
</li>
<li>
<p>二者，相大。谓如来藏具足无量性功德故。</p>
</li>
<li>
<p>三者，用大。能生一切世间出世间善因果故。</p>
</li>
</ul>
<p>一切诸佛本所乘故，一切菩萨皆乘此法到如来地故。</p>
<p>已说立义分。</p>
<p>    </p>
<h3 id="次说解释分"><a class="header" href="#次说解释分">次说解释分</a></h3>
<p>解释分有三种。云何为三？</p>
<ul>
<li>
<p>一者，显示正义。</p>
</li>
<li>
<p>二者，对治邪执。</p>
</li>
<li>
<p>三者，分别发趣道相。</p>
</li>
</ul>
<h4 id="显示正义者"><a class="header" href="#显示正义者">显示正义者</a></h4>
<p>依一心法，有二种门。云何为二？</p>
<ul>
<li>
<p>一者，心真如门。</p>
</li>
<li>
<p>二者，心生灭门。</p>
</li>
</ul>
<p>是二种门皆各总摄一切法。此义云何？以是二门不相离故。</p>
<p>心真如者，即是一法界大总相法门体。所谓心性不生不灭，<u>一切诸法唯依妄念而有差别</u>，若离妄念则无一切境界之相。是故<u>一切法，从本已来，离言说相、离名字相、离心缘相</u>。毕竟平等，无有变异，不可破坏，唯是一心，故名真如。</p>
<p>以一切言说假名无实，但随妄念不可得故。言真如者，亦无有相。谓言说之极，因言遣言。此真如体，无有可遣。以一切法，悉皆真故，亦无可立。以一切法，皆同如故。当知一切法，不可说不可念故，名为真如。</p>
<p>    </p>
<p>问曰：若如是义者，诸众生等，云何随顺而能得入？</p>
<p>答曰：若知一切法，虽说无有能说、可说；虽念亦无能念、可念。是名随顺。<u>若离于念名为得入</u>。</p>
<p>    </p>
<p>复次，真如者，依言说分别有二种义。云何为二？</p>
<ul>
<li>
<p>一者，如实空。以能究竟显实故。</p>
</li>
<li>
<p>二者，如实不空。以有自体具足无漏性功德故。</p>
</li>
</ul>
<p>所言空者，从本已来，一切染法不相应故，谓离一切法差别之相。以无虚妄心念故，当知真如自性。非有相，非无相，非非有相，非非无相，非有无俱相，非一相，非异相，非非一相，非非异相，非一异俱相。乃至总说，依一切众生，以有妄心，念念分别，皆不相应故，说为空。若离妄心，实无可空故。</p>
<p>所言不空者，已显法体，空无妄故，即是真心。常恒不变，净法满足，故名不空。亦无有相可取。以离念境界唯证相应故。</p>
<p>心生灭者，依如来藏，故有生灭心。所谓不生不灭，与生灭和合，非一非异，名为阿梨耶识。</p>
<p>    </p>
<p>此识有二种义，能摄一切法，生一切法。云何为二？</p>
<ul>
<li>
<p>一者，觉义。</p>
</li>
<li>
<p>二者，不觉义。</p>
</li>
</ul>
<p><strong>所言觉义者</strong></p>
<p>谓心体离念。离念相者，等虚空界，无所不遍。<u>法界一相，即是如来平等法身</u>。依此法身，说名本觉。何以故？本觉义者，对始觉义说。以始觉者，即同本觉。始觉义者，依本觉故而有不觉。依不觉故，说有始觉。又以觉心源故，名究竟觉。不觉心源故，非究竟觉。此义云何？如凡夫人，觉知前念起恶故，能止后念令其不起。虽复名觉，即是不觉故。</p>
<p>如二乘观智初发意菩萨等，觉于念异、念无异相。以舍粗分别执着相故，名相似觉。</p>
<p>如法身菩萨等，觉于念住、念无住相。以离分别粗念相故，名随分觉。</p>
<p>如菩萨地尽，满足方便，一念相应，觉心初起，心无初相，以远离微细念故，得见心性。心即常住，名究竟觉。</p>
<p>是故修多罗说，若有众生能观无念者，则为向佛智故。又心起者，无有初相可知，而言知初相者，即谓无念。</p>
<p>是故一切众生不名为觉，以从本来，念念相续，未曾离念故，说无始无明。若得无念者，则知心相生住异灭。以无念等故，而实无有始觉之异。以四相俱时而有，皆无自立。本来平等，同一觉故。</p>
<p>    </p>
<p>复次，本觉随染，分别生二种相，与彼本觉不相舍离。云何为二？</p>
<ul>
<li>
<p>一者，智净相。</p>
</li>
<li>
<p>二者，不思议业相。</p>
</li>
</ul>
<p>智净相者，谓依法力熏习，如实修行，满足方便故，破和合识相，灭相续心相，显现法身，智淳净故。此义云何？以一切心识之相皆是无明，无明之相不离觉性，非可坏、非不可坏。如大海水，因风波动，水相、风相不相舍离，而水非动性。若风止灭，动相则灭。湿性不坏故。如是众生自性清净心，因无明风动。心与无明，俱无形相，不相舍离，而心非动性。若无明灭，相续则灭。智性不坏故。</p>
<p>不思议业相者，以依智净，能作一切胜妙境界。所谓无量功德之相，常无断绝，随众生根自然相应，种种而见，得利益故。</p>
<p>    </p>
<p>复次，觉体相者，有四种大义，与虚空等，犹如净镜。云何为四？</p>
<ul>
<li>
<p>一者，如实空镜。远离一切心境界相，无法可现，非觉照义故。</p>
</li>
<li>
<p>二者，因熏习镜。谓如实不空，一切世间境界悉于中现，不出不入，不失不坏，常住一心。以一切法即真实性故，又一切染法所不能染，智体不动。具足无漏，熏众生故。</p>
</li>
<li>
<p>三者，法出离镜。谓不空法，出烦恼碍、智碍。离和合相，淳净明故。</p>
</li>
<li>
<p>四者，缘熏习镜。谓依法出离故，遍照众生之心。令修善根，随念示现故。</p>
</li>
</ul>
<p>    </p>
<p><strong>所言不觉义者</strong></p>
<p>谓不如实知真如法一故。不觉心起，而有其念。念无自相，不离本觉。犹如迷人，依方故迷，若离于方，则无有迷。众生亦尔，依觉故迷，若离觉性，则无不觉。以有不觉妄想心故，能知名义，为说真觉。若离不觉之心，则无真觉自相可说。</p>
<p>    </p>
<p>复次，依不觉故生三种相。与彼不觉相应不离。云何为三？</p>
<ul>
<li>
<p>一者，无明业相。以依不觉故，心动说名为业。觉则不动，动则有苦，果不离因故。</p>
</li>
<li>
<p>二者，能见相。以依动故能见，不动则无见。</p>
</li>
<li>
<p>三者，境界相。以依能见故，境界妄现，离见则无境界。</p>
</li>
</ul>
<p>以有境界缘故，复生六种相。云何为六？</p>
<ul>
<li>
<p>一者，智相。依于境界，心起分别，爱与不爱故。</p>
</li>
<li>
<p>二者，相续相。依于智故，生其苦乐觉，心起念相，应不断故。</p>
</li>
<li>
<p>三者，执取相。依于相续缘念境界，住持苦乐，心起着故。</p>
</li>
<li>
<p>四者，计名字相。依于妄执分别，假名言相故。</p>
</li>
<li>
<p>五者，起业相。依于名字，寻名取着，造种种业故。</p>
</li>
<li>
<p>六者，业系苦相。以依业受果，不自在故。</p>
</li>
</ul>
<p>当知无明能生一切染法。以一切染法皆是不觉相故。</p>
<p>    </p>
<p>复次，觉与不觉有二种相。云何为二？</p>
<ul>
<li>
<p>一者，同相。</p>
</li>
<li>
<p>二者，异相。</p>
</li>
</ul>
<p>同相者，譬如种种瓦器，皆同微尘性相。如是无漏无明，种种业幻，皆同真如性相。是故修多罗中，依于此真如义，故说一切众生本来常住入于涅槃。菩提之法，非可修相，非可作相，毕竟无得，亦无色相可见。而有见色相者，唯是随染业幻所作，非是智色不空之性，以智相无可见故。</p>
<p>异相者，如种种瓦器，各各不同。如是无漏无明，随染幻差别，性染幻差别故。</p>
<p>    </p>
<p>复次，生灭因缘者。所谓众生依心、意、意识转故。此义云何？</p>
<p>以依阿梨耶识说有无明。不觉而起，能见能现，能取境界，起念相续，故说为意。此意复有五种名。云何为五？</p>
<ul>
<li>
<p>一者，名为业识。谓无明力不觉心动故。</p>
</li>
<li>
<p>二者，名为转识。依于动心能见相故。</p>
</li>
<li>
<p>三者，名为现识。所谓能现一切境界，犹如明镜现于色像。现识亦尔。随其五尘，对至即现，无有前后。以一切时，任运而起，常在前故。</p>
</li>
<li>
<p>四者，名为智识。谓分别染净法故。</p>
</li>
<li>
<p>五者，名为相续识。以念相应不断故。住持过去无量世等善恶之业令不失故，复能成熟现在未来苦乐等报，无差违故。能令现在已经之事，忽然而念，未来之事，不觉妄虑。</p>
</li>
</ul>
<p>是故三界虚伪，唯心所作。离心则无六尘境界。此义云何？以一切法皆从心起，妄念而生。<u>一切分别，即分别自心</u>。心不见心，无相可得。当知世间一切境界，皆依众生无明妄心而得住持。是故一切法，如镜中像，无体可得，唯心虚妄。以<u>心生则种种法生，心灭则种种法灭故</u>。</p>
<p>    </p>
<p>复次，言意识者，即此相续识。依诸凡夫取着转深计我、我所。种种妄执，随事攀缘，分别六尘，名为意识，亦名分离识，又复说名分别事识。</p>
<p>此识依见爱烦恼增长义故，依无明熏习所起识者，非凡夫能知，亦非二乘智慧所觉。谓依菩萨，从初正信发心观察，若证法身，得少分知，乃至菩萨究竟地不能知尽，唯佛穷了。</p>
<p>何以故？是心从本已来，自性清净。而有无明，为无明所染，有其染心。虽有染心，而常恒不变。是故此义唯佛能知。所谓心性常无念，故名为不变。以不达一法界故，心不相应，忽然念起，名为无明。</p>
<p>染心者有六种。云何为六？</p>
<ul>
<li>
<p>一者，执相应染。依二乘解脱，及信相应地远离故。</p>
</li>
<li>
<p>二者，不断相应染。依信相应地，修学方便，渐渐能舍，得净心地，究竟离故。</p>
</li>
<li>
<p>三者，分别智相应染。依具戒地渐离，乃至无相方便地，究竟离故。</p>
</li>
<li>
<p>四者，现色不相应染。依色自在地能离故。</p>
</li>
<li>
<p>五者，能见心不相应染。依心自在地能离故。</p>
</li>
<li>
<p>六者，根本业不相应染。依菩萨尽地，得入如来地能离故。</p>
</li>
</ul>
<p>不了一法界义者，从信相应地观察学断，入净心地随分得离，乃至如来地能究竟离故。</p>
<p>言相应义者，谓心念法异。依染净差别，而知相、缘相同故。</p>
<p>不相应义者，谓即心不觉，常无别异，不同知相、缘相故。</p>
<p>又染心义者，名为烦恼碍，能障真如根本智故，</p>
<p>无明义者，名为智碍，能障世间自然业智故。</p>
<p>此义云何？以依染心，能见能现，妄取境界，违平等性故。以一切法常静，无有起相，无明不觉，妄与法违故，不能得随顺世间一切境界种种智故。</p>
<p>    </p>
<p>复次，分别生灭相者，有二种。云何为二？</p>
<ul>
<li>
<p>一者粗。与心相应故。</p>
</li>
<li>
<p>二者细。与心不相应故。</p>
</li>
</ul>
<p>又粗中之粗凡夫境界；粗中之细及细中之粗菩萨境界；细中之细是佛境界。</p>
<p>此二种生灭，依于无明熏习而有。所谓依因依缘，依因者，不觉义故。依缘者，妄作境界义故。若因灭则缘灭，因灭故不相应心灭，缘灭故相应心灭。</p>
<p>    </p>
<p>问曰：若心灭者，云何相续？若相续者，云何说究竟灭？</p>
<p>答曰：所言灭者，唯心相灭，非心体灭。如风依水，而有动相。若水灭者，则风相断绝，无所依止。以水不灭，风相相续。唯风灭故，动相随灭，非是水灭。无明亦尔，依心体而动，若心体灭，则众生断绝，无所依止。以体不灭心得相续。唯痴灭故，心相随灭，非心智灭。</p>
<p>    </p>
<p>复次，有四种法熏习义故，染法净法起不断绝。云何为四？</p>
<ul>
<li>
<p>一者，净法。名为真如。</p>
</li>
<li>
<p>二者，一切染因。名为无明。</p>
</li>
<li>
<p>三者，妄心。名为业识。</p>
</li>
<li>
<p>四者，妄境界。所谓六尘。</p>
</li>
</ul>
<p>熏习义者，如世间衣服实无于香。若人以香而熏习故，则有香气。此亦如是，真如净法实无于染，但以无明而熏习故，则有染相。</p>
<p>无明染法，实无净业，但以真如而熏习故，则有净用。</p>
<p>云何熏习起染法不断？所谓以依真如法故，有于无明。以有无明染法因故，即熏习真如。以熏习故，则有妄心。以有妄心即熏习无明。不了真如法故，不觉念起，现妄境界。以有妄境界染法缘故，即熏习妄心。令其念着造种种业，受于一切身心等苦。</p>
<p>此妄境界熏习义，则有二种。云何为二？</p>
<ul>
<li>
<p>一者，增长念熏习。</p>
</li>
<li>
<p>二者，增长取熏习。</p>
</li>
</ul>
<p>妄心熏习义，则有二种。云何为二？</p>
<ul>
<li>
<p>一者，业识根本熏习。能受阿罗汉辟支佛一切菩萨生灭苦故。</p>
</li>
<li>
<p>二者，增长分别事识熏习。能受凡夫业系苦故。</p>
</li>
</ul>
<p>无明熏习义，有二种。云何为二？</p>
<ul>
<li>
<p>一者，根本熏习。以能成就业识义故。</p>
</li>
<li>
<p>二者，所起见爱熏习。以能成就分别事识义故。</p>
</li>
</ul>
<p>云何熏习起净法不断？所谓以有真如法故，能熏习无明。以熏习因缘力故，则令妄心厌生死苦，乐求涅槃。以此妄心有厌求因缘故，即熏习真如。自信己性，知心妄动，无前境界，修远离法。以如实知无前境界故，种种方便起，随顺行不取不念。乃至久远熏习力故，无明则灭。以无明灭故，心无有起。以无起故，境界随灭。以因缘俱灭故，心相皆尽。名得涅槃，成自然业。</p>
<p>妄心熏习义，有二种。云何为二？</p>
<ul>
<li>
<p>一者，分别事识熏习。依诸凡夫、二乘人等，厌生死苦，随力所能，以渐趣向无上道故。</p>
</li>
<li>
<p>二者，意熏习。谓诸菩萨，发心勇猛，速趣涅槃故。</p>
</li>
</ul>
<p>真如熏习义，有二种。云何为二？</p>
<ul>
<li>
<p>一者，自体相熏习。</p>
</li>
<li>
<p>二者，用熏习。</p>
</li>
</ul>
<p>自体相熏习者，从无始世来，具无漏法，备有不思议业，作境界之性。依此二义，恒常熏习。以有力故，能令众生厌生死苦，乐求涅槃。自信己身，有真如法，发心修行。</p>
<p>    </p>
<p>问曰：若如是义者，一切众生悉有真如等皆熏习。云何有信、无信、无量、前后差别？皆应一时自知有真如法，勤修方便等入涅槃。</p>
<p>答曰：真如本一，而有无量无边无明。从本已来，自性差别厚薄不同故。过恒沙等上烦恼依无明起差别，我见爱染烦恼依无明起差别。如是一切烦恼，依于无明所起，前后无量差别，唯如来能知故。 又诸佛法有因有缘，因缘具足，乃得成办。如木中火性，是火正因。若无人知，不假方便，能自烧木，无有是处。 众生亦尔，虽有正因熏习之力，若不值遇诸佛菩萨善知识等，以之为缘，能自断烦恼入涅槃者，则无是处。 若虽有外缘之力，而内净法未有熏习力者。亦不能究竟厌生死苦，乐求涅槃。若因缘具足者，所谓自有熏习之力，又为诸佛菩萨等慈悲愿护故，能起厌苦之心，信有涅槃，修习善根。以修善根成熟故，则值诸佛菩萨示教利喜，乃能进趣，向涅槃道。</p>
<p>    </p>
<p>用熏习者，即是众生外缘之力。如是外缘有无量义。略说二种。云何为二？</p>
<ul>
<li>
<p>一者，差别缘。</p>
</li>
<li>
<p>二者，平等缘。</p>
</li>
</ul>
<p>差别缘者，此人依于诸佛菩萨等，从初发意始求道时乃至得佛。于中若见若念，或为眷属父母诸亲，或为给使，或为知友，或为怨家，或起四摄，乃至一切所作无量行缘。以起大悲熏习之力，能令众生增长善根。若见若闻得利益故。此缘有二种。云何为二？</p>
<ul>
<li>
<p>一者，近缘。速得度故。</p>
</li>
<li>
<p>二者，远缘。久远得度故。</p>
</li>
</ul>
<p>是近、远二缘，分别复有二种。云何为二？</p>
<ul>
<li>
<p>一者，增长行缘。</p>
</li>
<li>
<p>二者，受道缘。</p>
</li>
</ul>
<p>平等缘者，一切诸佛菩萨，皆愿度脱一切众生，自然熏习，恒常不舍，以同体智力故，随应见闻，而现作业。所谓众生，依于三昧，乃得平等见诸佛故。此体用熏习，分别复有二种。云何为二？</p>
<ul>
<li>
<p>一者，未相应。谓凡夫、二乘初发意菩萨等，以意、意识熏习，依信力故而能修行。未得无分别心，与体相应故，未得自在业修行，与用相应故。</p>
</li>
<li>
<p>二者，已相应。谓法身菩萨，得无分别心，与诸佛智用相应。唯依法力自然修行，熏习真如灭无明故。</p>
</li>
</ul>
<p>    </p>
<p>复次，染法从无始已来，熏习不断，乃至得佛后则有断。净法熏习则无有断尽于未来。此义云何？以真如法常熏习故。妄心则灭，法身显现，起用熏习故无有断。</p>
<p>    </p>
<p>复次，真如自体相者，一切凡夫声闻缘觉菩萨诸佛无有增减。非前际生，非后际灭，毕竟常恒。从本已来，性自满足一切功德。所谓自体有大智慧光明义故，遍照法界义故，真实识知义故，自性清净心义故，常乐我净义故，清凉不变自在义故。具足如是过于恒沙不离不断不异不思议佛法。乃至满足无有所少义故，名为如来藏，亦名如来法身。</p>
<p>    </p>
<p>问曰：上说真如其体平等离一切相，云何复说体有如是种种功德？</p>
<p>答曰：虽实有此诸功德义，而无差别之相。等同一味，唯一真如。此义云何？以无分别，离分别相，是故无二。复以何义得说差别？以依业识生灭相示。此云何示。以一切法，本来唯心，实无于念，而有妄心，不觉起念，见诸境界，故说无明。心性不起，即是大智慧光明义故。若心起见，则有不见之相。心性离见，即是遍照法界义故。若心有动，非真识知，无有自性。非常、非乐、非我、非净。热恼衰变，则不自在，乃至具有过恒沙等妄染之义。对此义故，心性无动，则有过恒沙等诸净功德相义示现。若心有起。更见前法可念者则有所少。如是净法无量功德，即是一心，更无所念。是故满足名为法身如来之藏。</p>
<p>    </p>
<p>复次，真如用者。所谓诸佛如来，本在因地，发大慈悲，修诸波罗蜜，摄化众生，立大誓愿，尽欲度脱等众生界，亦不限劫数，尽于未来。以取一切众生，如己身故。而亦不取众生相。</p>
<p>此以何义？谓如实知一切众生，及与己身真如平等，无别异故。以有如是大方便智，除灭无明，见本法身，自然而有不思议业种种之用。即与真如等遍一切处，又亦无有用相可得。</p>
<p>何以故？谓诸佛如来唯是法身、智相之身。第一义谛，无有世谛境界。离于施作，但随众生见闻得益故说为用。此用有二种。云何为二？</p>
<ul>
<li>
<p>一者，依分别事识。凡夫二乘心所见者，名为应身。以不知转识现故，见从外来。取色分齐不能尽知故。</p>
</li>
<li>
<p>二者，依于业识。谓诸菩萨从初发意，乃至菩萨究竟地，心所见者，名为报身。身有无量色，色有无量相，相有无量好。所住依果亦有无量种种庄严，随所示现，即无有边不可穷尽离分齐相。</p>
</li>
</ul>
<p>随其所应，常能住持，不毁不失。如是功德，皆因诸波罗蜜等无漏行熏，及不思议熏之所成就。具足无量乐相故，说为报身。又为凡夫所见者，是其粗色，随于六道各见不同，种种异类非受乐相故，说为应身。</p>
<p>复次初发意菩萨等所见者，以深信真如法故，少分而见。知彼色相庄严等事，无来无去，离于分齐。唯依心现，不离真如。然此菩萨犹自分别，以未入法身位故。若得净心，所见微妙，其用转胜，乃至菩萨地尽，见之究竟。若离业识，则无见相。以诸佛法身，无有彼此色相迭相见故。</p>
<p>    </p>
<p>问曰：若诸佛法身离于色相者，云何能现色相？</p>
<p>答曰：即此法身是色体故，能现于色。所谓从本已来，色心不二。以色性即智故，色体无形。说名智身，以智性即色故。说名法身，遍一切处。所现之色，无有分齐。随心能示十方世界。无量菩萨，无量报身，无量庄严，各各差别，皆无分齐，而不相妨。此非心识分别能知，以真如自在用义故。</p>
<p>    </p>
<p>复次，显示从生灭门即入真如门。</p>
<p>所谓推求五阴色之与心，六尘境界毕竟无念。以心无形相，十方求之，终不可得。如人迷故，谓东为西，方实不转。众生亦尔，无明迷故，谓心为念，心实不动。若能观察，知心无念，即得随顺入真如门故。</p>
<p>    </p>
<h4 id="对治邪执者"><a class="header" href="#对治邪执者">对治邪执者</a></h4>
<p>一切邪执，皆依我见。若离于我，则无邪执。是我见有二种。云何为二？</p>
<ul>
<li>
<p>一者，人我见。</p>
</li>
<li>
<p>二者，法我见。</p>
</li>
</ul>
<p>人我见者，依诸凡夫说有五种。云何为五？</p>
<p>一者，闻修多罗说如来法身，毕竟寂寞，犹如虚空。以不知为破着故，即谓虚空是如来性。</p>
<p>云何对治？明虚空相是其妄法，体无不实，以对色故有。是可见相，令心生灭。以一切色法本来是心，实无外色。若无色者，则无虚空之相。所谓一切境界，唯心妄起故有。若心离于妄动，则一切境界灭。唯一真心，无所不遍。此谓如来广大性智究竟之义，非如虚空相故。</p>
<p>二者，闻修多罗说世间诸法毕竟体空，乃至涅槃真如之法，亦毕竟空。从本已来，自空离一切相。以不知为破着故，即谓真如涅槃之性，唯是其空。</p>
<p>云何对治？明真如法身自体不空，具足无量性功德故。</p>
<p>三者，闻修多罗说如来之藏无有增减，体备一切功德之法。以不解故，即谓如来之藏有色心法自相差别。</p>
<p>云何对治？以唯依真如义说故，因生灭染义示现说差别故。</p>
<p>四者，闻修多罗说一切世间生死染法，皆依如来藏而有，一切诸法不离真如，以不解故，谓如来藏自体，具有一切世间生死等法。</p>
<p>云何对治？以如来藏从本已来，唯有过恒沙等诸净功德，不离、不断、不异，真如义故，以过恒沙等烦恼染法，唯是妄有，性自本无。从无始世来，未曾与如来藏相应故。若如来藏体有妄法，而使证会永息妄者，则无是处故。</p>
<p>五者，闻修多罗说依如来藏故有生死，依如来藏故得涅槃。以不解故谓众生有始，以见始故复谓如来所得涅槃。有其终尽还作众生。</p>
<p>云何对治？以如来藏无前际故，无明之相亦无有始，若说三界外更有众生始起者，即是外道经说。又如来藏无有后际，诸佛所得涅槃与之相应则无后际故。</p>
<p>法我见者，依二乘钝根故。如来但为说人无我，以说不究竟。见有五阴生灭之法，怖畏生死，妄取涅槃。</p>
<p>云何对治？以五阴法自性不生则无有灭，本来涅槃故。</p>
<p>    </p>
<p>复次，究竟离妄执者。当知染法、净法皆悉相待，无有自相可说。是故一切法，从本已来，非色非心，非智非识，非有非无，毕竟不可说相。</p>
<p>而有言说者，当知如来善巧方便，假以言说，引导众生。其旨趣者皆为离念，归于真如，以念一切法令心生灭不入实智故。</p>
<p>    </p>
<h4 id="分别发趣道相者"><a class="header" href="#分别发趣道相者">分别发趣道相者</a></h4>
<p>谓一切诸佛所证之道，一切菩萨发心修行，趣向义故。略说发心有三种。云何为三？</p>
<ul>
<li>
<p>一者，信成就发心。</p>
</li>
<li>
<p>二者，解行发心。</p>
</li>
<li>
<p>三者，证发心。</p>
</li>
</ul>
<p><strong>信成就发心者</strong>，依何等人，修何等行。得信成就，堪能发心。</p>
<p>所谓依不定聚众生，有熏习善根力故，信业果报，能起十善。厌生死苦，欲求无上菩提，得值诸佛亲承供养修行信心，经一万劫，信心成就故。诸佛菩萨，教令发心，或以大悲故，能自发心，或因正法欲灭，以护法因缘，能自发心。如是信心成就得发心者，入正定聚，毕竟不退。名住如来种中，正因相应。</p>
<p>若有众生善根微少，久远已来烦恼深厚，虽值于佛，亦得供养，然起人天种子，或起二乘种子。</p>
<p>设有求大乘者，根则不定，若进若退，或有供养诸佛。未经一万劫，于中遇缘，亦有发心。所谓见佛色相，而发其心。或因供养众僧，而发其心。或因二乘之人教令发心。或学他发心。如是等发心悉皆不定。遇恶因缘，或便退失堕二乘地。</p>
<p>    </p>
<p>复次，信成就发心者，发何等心。略说有三种。云何为三？</p>
<ul>
<li>
<p>一者，直心。正念真如法故。</p>
</li>
<li>
<p>二者，深心。乐集一切诸善行故。</p>
</li>
<li>
<p>三者，大悲心。欲拔一切众生苦故。</p>
</li>
</ul>
<p>问曰：上说法界一相，佛体无二。何故不唯念真如，复假求学诸善之行？</p>
<p>答曰：譬如大摩尼宝，体性明净，而有矿秽之垢。若人虽念宝性，不以方便种种磨治，终无得净。如是众生真如之法，体性空净，而有无量烦恼染垢。若人虽念真如，不以方便种种熏修，亦无得净。以垢无量遍一切法故，修一切善行，以为对治。若人修行一切善法，自然归顺真如法故。</p>
<p>略说方便有四种。云何为四？</p>
<ul>
<li>
<p>一者，行根本方便。谓观一切法，自性无生，离于妄见，不住生死。观一切法，因缘和合，业果不失。起于大悲，修诸福德，摄化众生，不住涅槃。以随顺法性，无住故。</p>
</li>
<li>
<p>二者，能止方便。谓惭愧悔过，能止一切恶法不令增长。以随顺法性，离诸过故。</p>
</li>
<li>
<p>三者，发起善根增长方便。谓勤供养礼拜三宝，赞叹随喜，劝请诸佛，以爱敬三宝淳厚心故。信得增长，乃能志求无上之道。又因佛法僧力所护故，能消业障，善根不退。以随顺法性，离痴障故。</p>
</li>
<li>
<p>四者，大愿平等方便。所谓发愿尽于未来，化度一切众生，使无有余，皆令究竟无余涅槃。以随顺法性，无断绝故。</p>
</li>
</ul>
<p>法性广大，遍一切众生，平等无二。不念彼此究竟寂灭故，菩萨发是心故，则得少分，见于法身。以见法身故，随其愿力，能现八种利益众生。所谓从兜率天退，入胎、住胎、出胎，出家成道，转法轮入于涅槃。</p>
<p>然是菩萨未名法身，以其过去无量世来，有漏之业未能决断，随其所生与微苦相应，亦非业系。以有大愿自在力故。如修多罗中或说有退堕恶趣者，非其实退，但为初学菩萨未入正位而懈怠者恐怖，令使勇猛故。</p>
<p>又是菩萨一发心后，远离怯弱，毕竟不畏堕二乘地。若闻无量无边阿僧祇劫勤苦难行，乃得涅槃，亦不怯弱，以信知一切法，从本已来，自涅槃故。</p>
<p>    </p>
<p><strong>解行发心者</strong>，当知转胜，以是菩萨从初正信已来，于第一阿僧祇劫，将欲满故。于真如法中，深解现前所修离相。</p>
<p>以知法性体，无悭贪故，随顺修行檀波罗蜜；</p>
<p>以知法性，无染离五欲过故，随顺修行尸波罗蜜；</p>
<p>以知法性，无苦离嗔恼故，随顺修行羼提波罗蜜；</p>
<p>以知法性，无身心相离懈怠故，随顺修行毗梨耶波罗蜜；</p>
<p>以知法性，常定体无乱故，随顺修行禅波罗蜜；</p>
<p>以知法性，体明离无明故，随顺修行般若波罗蜜。</p>
<p>    </p>
<p><strong>证发心者</strong>，从净心地，乃至菩萨究竟地，证何境界。所谓真如，以依转识说为境界。而此证者无有境界。唯真如智名为法身。是菩萨于一念顷能至十方无余世界，供养诸佛，请转法轮。唯为开导利益众生，不依文字，或示超地，速成正觉。</p>
<p>以为怯弱众生故，或说我于无量阿僧祇劫当成佛道。</p>
<p>以为懈慢众生故，能示如是无数方便不可思议。</p>
<p>而实菩萨种性根等，发心则等，所证亦等，无有超过之法，以一切菩萨皆经三阿僧祇劫故。但随众生世界不同，所见所闻根欲性异，故示所行亦有差别。</p>
<p>又是菩萨发心相者，有三种心微细之相。云何为三？</p>
<ul>
<li>
<p>一者，真心。无分别故。</p>
</li>
<li>
<p>二者，方便心。自然遍行利益众生故。</p>
</li>
<li>
<p>三者，业识心。微细起灭故。</p>
</li>
</ul>
<p>又是菩萨功德成满，于色究竟处，示一切世间最高大身。谓以一念相应慧，无明顿尽，名一切种智。自然而有不思议业，能现十方利益众生。</p>
<p>    </p>
<p>问曰：虚空无边，故世界无边。世界无边，故众生无边。众生无边，故心行差别亦复无边。如是境界不可分齐，难知难解。若无明断，无有心想。云何能了名一切种智？</p>
<p>答曰。一切境界本来一心，离于想念。以众生妄见境界故，心有分齐。以妄起想念，不称法性故，不能决了。诸佛如来离于见想，无所不遍。心真实故，即是诸法之性。自体显照一切妄法，有大智用无量方便。随诸众生，所应得解，皆能开示种种法义，是故得名一切种智。</p>
<p>    </p>
<p>又问曰：若诸佛有自然业，能现一切处，利益众生者。一切众生，若见其身，若睹神变，若闻其说，无不得利。云何世间多不能见？</p>
<p>答曰：诸佛如来，法身平等，遍一切处。无有作意故，而说自然。但依众生心，现众生心者。犹如于镜，镜若有垢，色像不现。如是众生，心若有垢，法身不现故。</p>
<p>已说解释分。</p>
<p>    </p>
<h3 id="次说修行信心分"><a class="header" href="#次说修行信心分">次说修行信心分</a></h3>
<p>是中依未入正定众生故，说修行信心。何等信心云何修行？略说信心有四种。云何为四？</p>
<ul>
<li>
<p>一者，信根本。所谓乐念真如法故。</p>
</li>
<li>
<p>二者，信佛有无量功德。常念亲近，供养恭敬。发起善根，愿求一切智故。</p>
</li>
<li>
<p>三者，信法有大利益。常念修行诸波罗蜜故。</p>
</li>
<li>
<p>四者，信僧能正修行。自利利他，常乐亲近诸菩萨众，求学如实行故。</p>
</li>
</ul>
<p>修行有五门，能成此信。云何为五？</p>
<ul>
<li>
<p>一者，施门。</p>
</li>
<li>
<p>二者，戒门。</p>
</li>
<li>
<p>三者，忍门。</p>
</li>
<li>
<p>四者，进门。</p>
</li>
<li>
<p>五者，止观门。</p>
</li>
</ul>
<p>云何修行施门？若见一切来求索者，所有财物，随力施与，以自舍悭贪，令彼欢喜。若见厄难恐怖危逼，随己堪任施与无畏。若有众生来求法者，随己能解方便为说。不应贪求名利恭敬，唯念自利利他，回向菩提故。</p>
<p>云何修行戒门？所谓不杀、不盗、不淫、不两舌、不恶口、不妄言、不绮语。远离贪、嫉、欺诈、谄曲、嗔恚、邪见。若出家者为折伏烦恼故，亦应远离愦闹，常处寂静，修习少欲知足头陀等行。乃至小罪心生怖畏，惭愧改悔不得轻于如来所制禁戒。当护讥嫌，不令众生妄起过罪故。</p>
<p>云何修行忍门？所谓应忍他人之恼，心不怀报。亦当忍于利、衰、毁、誉、称、讥、苦、乐等法故。</p>
<p>云何修行进门？所谓于诸善事，心不懈退，立志坚强，远离怯弱。当念过去久远已来，虚受一切身心大苦，无有利益，是故应勤修诸功德，自利利他速离众苦。复次，若人虽修行信心，以从先世来多有重罪恶业障故，为魔邪诸鬼之所恼乱，或为世间事务种种牵缠，或为病苦所恼，有如是等众多障碍。是故应当勇猛精勤，昼夜六时礼拜诸佛，诚心忏悔，劝请随喜，回向菩提，常不休废，得免诸障，善根增长故。</p>
<p>云何修行止观门？所言止者，谓止一切境界相，随顺奢摩他观义故。所言观者，谓分别因缘生灭相，随顺毗钵舍那观义故。云何随顺？以此二义渐渐修习，不相舍离，双现前故。</p>
<p>若修止者，住于静处，端坐正意，不依气息，不依形色，不依于空，不依地水火风，乃至不依见闻觉知。一切诸想，随念皆除，亦遣除想。以一切法，本来无相。念念不生，念念不灭。亦不得随心外念境界后以心除心。心若驰散，即当摄来住于正念。是正念者，当知唯心，无外境界。既复此心，亦无自相，念念不可得。若从坐起，去来进止，有所施作。于一切时，常念方便，随顺观察，久习淳熟，其心得住。以心住故，渐渐猛利，随顺得入真如三昧。深伏烦恼，信心增长，速成不退。唯除疑惑、不信、诽谤、重罪业障、我慢、懈怠，如是等人所不能入。</p>
<p>    </p>
<p>复次，依是三昧故，则知法界一相。谓一切诸佛法身与众生身，平等无二，即名一行三昧。当知真如，是三昧根本，若人修行，渐渐能生无量三昧。</p>
<p>或有众生无善根力，则为诸魔外道鬼神之所惑乱。若于坐中现形恐怖，或现端正男女等相，当念唯心，境界则灭，终不为恼。或现天像，菩萨像，亦作如来像，相好具足。或说陀罗尼；或说布施、持戒、忍辱、精进、禅定、智慧；或说平等，空、无相、无愿；无怨、无亲，无因、无果，毕竟空寂，是真涅槃。或令人知宿命过去之事，亦知未来之事，得他心智，辩才无碍，能令众生贪著世间名利之事。又令使人数嗔数喜，性无常准。或多慈爱，多睡多病，其心懈怠。或卒起精进，后便休废，生于不信，多疑多虑。或舍本胜行，更修杂业，若著世事种种牵缠。亦能使人得诸三昧少分相似，皆是外道所得，非真三昧。或复令人，若一日，若二日，若三日，乃至七日，住于定中，得自然香美饮食，身心适悦，不饥不渴，使人爱著。或亦令人食无分齐，乍多乍少，颜色变异。以是义故，行者常应智慧观察，勿令此心，堕于邪网。当勤正念，不取不著，则能远离是诸业障。应知外道所有三昧，皆不离见爱我慢之心，贪著世间名利恭敬故。</p>
<p>真如三昧者，不住见相，不住得相，乃至出定，亦无懈慢，所有烦恼，渐渐微薄。若诸凡夫，不习此三昧法，得入如来种性，无有是处。以修世间诸禅三昧，多起昧著，依于我见，系属三界，与外道共。若离善知识所护，则起外道见故。复次，精勤专心修学此三昧者，现世当得十种利益。云何为十？</p>
<ul>
<li>
<p>一者、常为十方诸佛菩萨之所护念。</p>
</li>
<li>
<p>二者、不为诸魔恶鬼所能恐怖。</p>
</li>
<li>
<p>三者、不为九十五种外道鬼神之所惑乱。</p>
</li>
<li>
<p>四者、远离诽谤甚深之法，重罪业障渐渐微薄。</p>
</li>
<li>
<p>五者、灭一切疑，诸恶觉观。</p>
</li>
<li>
<p>六者、于如来境界，信得增长。</p>
</li>
<li>
<p>七者、远离忧悔，于生死中勇猛不怯。</p>
</li>
<li>
<p>八者、其心柔和，舍于憍慢，不为他人所恼。</p>
</li>
<li>
<p>九者、虽未得定，于一切时一切境界处，则能减损烦恼，不乐世间。</p>
</li>
<li>
<p>十者、若得三昧，不为外缘一切音声之所惊动。</p>
</li>
</ul>
<p>    </p>
<p>复次，若人唯修于止，则心沉没，或起懈怠，不乐众善，远离大悲，是故修观。</p>
<p>修习观者当观一切世间有为之法，无得久停，须臾变坏。一切心行，念念生灭，以是故苦。应观过去所念诸法，恍惚如梦。应观现在所念诸法，犹如电光。应观未来所念诸法，犹如于云，忽尔而起。应观世间一切有身，悉皆不净，种种秽污，无一可乐。如是当念一切众生，从无始世来，皆因无明所熏习故，令心生灭，已受一切身心大苦，现在即有无量逼迫，未来所苦亦无分齐，难舍难离，而不觉知，众生如是，甚为可愍。作此思维，即应勇猛立大誓愿，愿令我心离分别故，遍于十方修行一切诸善功德，尽其未来，以无量方便救拔一切苦恼众生，令得涅槃第一义乐。以起如是愿故，于一切时，一切处，所有众善，随己堪能，不舍修学，心无懈怠。唯除坐时专念于止，若余一切，悉当观察应作不应作。若行若住，若卧若起，皆应止观俱行。所谓虽念诸法自性不生，而复即念因缘和合，善恶之业，苦乐等报，不失不坏。虽念因缘善恶业报，而亦即念性不可得。</p>
<p>若修止者，对治凡夫住著世间，能舍二乘怯弱之见。若修观者，对治二乘不起大悲狭劣心过，远离凡夫不修善根。以此义故，是止观二门，共相助成，不相舍离。若止观不具，则无能入菩提之道。
复次，众生初学是法，欲求正信，其心怯弱。以住于此娑婆世界，自畏不能常值诸佛，亲承供养。惧谓信心难可成就，意欲退者，当知如来有胜方便，摄护信心。谓以专意念佛因缘，随愿得生他方佛土，常见于佛，永离恶道。如修多罗说：‘若人专念西方极乐世界阿弥陀佛，
所修善根回向愿求生彼世界，即得往生。’ 常见佛故，终无有退，若观彼佛真如法身，常勤修习，毕竟得生，住正定故。</p>
<p>已说修行信心分。</p>
<p>    </p>
<h3 id="次说劝修利益分"><a class="header" href="#次说劝修利益分">次说劝修利益分</a></h3>
<p>如是摩诃衍诸佛秘藏，我已总说。</p>
<p>若有众生欲于如来甚深境界，得生正信，远离诽谤，入大乘道。当持此论，思量修习，究竟能至无上之道。若人闻是法已，不生怯弱，当知此人定绍佛种，必为诸佛之所授记。假使有人能化三千大千世界满中众生，令行十善，不如有人于一食顷正思此法，过前功德不可为
喻。</p>
<p>复次，若人受持此论，观察修行，若一日一夜，所有功德，无量无边，不可得说。假令十方一切诸佛，各于无量无边阿僧祇劫，叹其功德，亦不能尽。何以故？谓法性功德无有尽故，此人功德，亦复如是无有边际。其有众生，于此论中毁谤不信，所获罪报，经无量劫受大苦恼。是故众生但应仰信，不应诽谤，以深自害，亦害他人。断绝一切三宝之种。以一切如来皆依此法，得涅槃故，一切菩萨因之修行入佛智故。当知过去菩萨，已依此法得成净信；现在菩萨，今依此法得成净信；未来菩萨，当依此法得成净信；是故众生应勤修学。</p>
<p>诸佛甚深广大义，我今随顺总持说，回此功德如法性，普利一切众生界。</p>
<p>    </p>
<hr />
<h2 id="备注"><a class="header" href="#备注">备注</a></h2>
<h4 id="概念说明"><a class="header" href="#概念说明">概念说明</a></h4>
<p>相应义：即染净相应，心为无明所染，则念亦随之而染，心净念亦净。</p>
<p>不相应义：心体本自清净，无明妄动不会影响其清净本体。</p>
<p>知相：心的”能知“作用。</p>
<p>缘相：心的”所缘“作用。</p>
<p>烦恼碍（烦恼障）：由于执着”我“、”我所“等，而产生的贪嗔痴等烦恼。</p>
<p>智碍（智障）：因无明不觉，而产生的错误认知。
法性：一切法真实本质。诸法性空，为法性；佛性清净，能生万法，亦是法性。</p>
<p>法身：法性强调体，法身强调用。法身功德无量，遍一切处。</p>
<p>三昧：即心一境性。</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../../Buddhism/Lun/RuPuShaXing.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="../../Buddhism/Lun/JuShe.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../../Buddhism/Lun/RuPuShaXing.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="../../Buddhism/Lun/JuShe.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>



        <script src="../../clipboard.min.js"></script>
        <script src="../../highlight.js"></script>
        <script src="../../book.js"></script>

        <!-- Custom JS scripts -->



    </div>
    </body>
</html>
