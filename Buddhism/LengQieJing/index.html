<!DOCTYPE HTML>
<html lang="zh-cn" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>楞伽经 - 佛、道、儒</title>


        <!-- Custom HTML head -->

        <meta name="description" content="">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../../favicon-de23e50b.svg">
        <link rel="shortcut icon" href="../../favicon-8114d1fc.png">
        <link rel="stylesheet" href="../../css/variables-8adf115d.css">
        <link rel="stylesheet" href="../../css/general-2459343d.css">
        <link rel="stylesheet" href="../../css/chrome-ae938929.css">

        <!-- Fonts -->
        <link rel="stylesheet" href="../../fonts/fonts-9644e21d.css">

        <!-- Highlight.js Stylesheets -->
        <link rel="stylesheet" id="mdbook-highlight-css" href="../../highlight-493f70e1.css">
        <link rel="stylesheet" id="mdbook-tomorrow-night-css" href="../../tomorrow-night-4c0ae647.css">
        <link rel="stylesheet" id="mdbook-ayu-highlight-css" href="../../ayu-highlight-3fdfc3ac.css">

        <!-- Custom theme stylesheets -->
        <link rel="stylesheet" href="../../theme/custom-f123a102.css">


        <!-- Provide site root and default themes to javascript -->
        <script>
            const path_to_root = "../../";
            const default_light_theme = "light";
            const default_dark_theme = "navy";
        </script>
        <!-- Start loading toc.js asap -->
        <script src="../../toc-942c5dc1.js"></script>
    </head>
    <body>
    <div id="mdbook-help-container">
        <div id="mdbook-help-popup">
            <h2 class="mdbook-help-title">Keyboard shortcuts</h2>
            <div>
                <p>Press <kbd>←</kbd> or <kbd>→</kbd> to navigate between chapters</p>
                <p>Press <kbd>?</kbd> to show this help</p>
                <p>Press <kbd>Esc</kbd> to hide this help</p>
            </div>
        </div>
    </div>
    <div id="mdbook-body-container">
        <!-- Work around some values being stored in localStorage wrapped in quotes -->
        <script>
            try {
                let theme = localStorage.getItem('mdbook-theme');
                let sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            const default_theme = window.matchMedia("(prefers-color-scheme: dark)").matches ? default_dark_theme : default_light_theme;
            let theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="mdbook-sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            let sidebar = null;
            const sidebar_toggle = document.getElementById("mdbook-sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
                sidebar_toggle.checked = false;
            }
            if (sidebar === 'visible') {
                sidebar_toggle.checked = true;
            } else {
                html.classList.remove('sidebar-visible');
            }
        </script>

        <nav id="mdbook-sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../../toc.html"></iframe>
            </noscript>
            <div id="mdbook-sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="mdbook-page-wrapper" class="page-wrapper">

            <div class="page">
                <div id="mdbook-menu-bar-hover-placeholder"></div>
                <div id="mdbook-menu-bar" class="menu-bar sticky">
                    <div class="left-buttons">
                        <label id="mdbook-sidebar-toggle" class="icon-button" for="mdbook-sidebar-toggle-anchor" title="Toggle Table of Contents" aria-label="Toggle Table of Contents" aria-controls="mdbook-sidebar">
                            <span class=fa-svg><svg xmlns="http://www.w3.org/2000/svg" viewBox="0 0 448 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M0 96C0 78.3 14.3 64 32 64H416c17.7 0 32 14.3 32 32s-14.3 32-32 32H32C14.3 128 0 113.7 0 96zM0 256c0-17.7 14.3-32 32-32H416c17.7 0 32 14.3 32 32s-14.3 32-32 32H32c-17.7 0-32-14.3-32-32zM448 416c0 17.7-14.3 32-32 32H32c-17.7 0-32-14.3-32-32s14.3-32 32-32H416c17.7 0 32 14.3 32 32z"/></svg></span>
                        </label>
                        <button id="mdbook-theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="mdbook-theme-list">
                            <span class=fa-svg><svg xmlns="http://www.w3.org/2000/svg" viewBox="0 0 576 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M371.3 367.1c27.3-3.9 51.9-19.4 67.2-42.9L600.2 74.1c12.6-19.5 9.4-45.3-7.6-61.2S549.7-4.4 531.1 9.6L294.4 187.2c-24 18-38.2 46.1-38.4 76.1L371.3 367.1zm-19.6 25.4l-116-104.4C175.9 290.3 128 339.6 128 400c0 3.9 .2 7.8 .6 11.6c1.8 17.5-10.2 36.4-27.8 36.4H96c-17.7 0-32 14.3-32 32s14.3 32 32 32H240c61.9 0 112-50.1 112-112c0-2.5-.1-5-.2-7.5z"/></svg></span>
                        </button>
                        <ul id="mdbook-theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="mdbook-theme-default_theme">Auto</button></li>
                            <li role="none"><button role="menuitem" class="theme" id="mdbook-theme-light">Light</button></li>
                            <li role="none"><button role="menuitem" class="theme" id="mdbook-theme-rust">Rust</button></li>
                            <li role="none"><button role="menuitem" class="theme" id="mdbook-theme-coal">Coal</button></li>
                            <li role="none"><button role="menuitem" class="theme" id="mdbook-theme-navy">Navy</button></li>
                            <li role="none"><button role="menuitem" class="theme" id="mdbook-theme-ayu">Ayu</button></li>
                        </ul>
                    </div>

                    <h1 class="menu-title">佛、道、儒</h1>

                    <div class="right-buttons">

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('mdbook-sidebar-toggle').setAttribute('aria-expanded', sidebar === 'visible');
                    document.getElementById('mdbook-sidebar').setAttribute('aria-hidden', sidebar !== 'visible');
                    Array.from(document.querySelectorAll('#mdbook-sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="mdbook-content" class="content">
                    <main>
                        <h1 id="楞伽经"><a class="header" href="#楞伽经">楞伽经</a></h1>
<p><em>唐 · 实叉难陀版本</em></p>
<h3 id="罗婆那王劝请品第一"><a class="header" href="#罗婆那王劝请品第一">罗婆那王劝请品第一</a></h3>
<p>如是我闻，一时佛住大海滨摩罗耶山顶楞伽城中，与大比丘众及大菩萨众俱。其诸菩萨摩诃萨悉已通达五法三性，诸识无我，善知境界自心现义，游戏无量自在三昧神通诸力，随众生心现种种形，方便调伏，一切诸佛手灌其顶。皆从种种诸佛国土而来此会，大慧菩萨摩诃萨为其上首。</p>
<p>尔时，世尊于海龙王宫说法，过七日已，从大海出，有无量亿梵、释、护世诸天龙等，奉迎于佛。尔时如来，举目观见摩罗耶山楞伽大城，即便微笑而作是言：昔诸如来应正等觉皆于此城说自所得圣智证法，非诸外道臆度邪见及以二乘修行境界，我今亦当为罗婆那王开示此法。</p>
<p>尔时，罗婆那夜叉王以佛神力，闻佛言音，遥知如来从龙宫出，梵、释、护世天龙围绕。见海波浪，观其众会，藏识大海境界风动，转识浪起，发欢喜心，于其城中高声唱言：我当诣佛请入此城，令我及与诸天世人，于长夜中，得大饶益。作是语已，即与眷属乘花宫殿，往世尊所。到已，下殿右绕三匝，作众伎乐，供养如来，所持乐器，皆是大青因陀宝，琉璃等宝，以为间错，无价上衣，而用缠裹，其声美妙，音节相和。于中说偈而赞佛曰：</p>
<blockquote>
<p>心自性法藏，无我离见垢；</p>
<p>证智之所知，愿佛为宣说。</p>
<p>善法集为身，证智常安乐；</p>
<p>变化自在者，愿入楞伽城。</p>
<p>过去佛菩萨，皆曾住此城；</p>
<p>此诸夜叉众，一心愿听法。</p>
</blockquote>
<p>尔时，罗婆那王以都吒迦音歌赞佛已，复以歌声而说颂言：</p>
<blockquote>
<p>世尊于七日，住摩竭海中；</p>
<p>然后出龙宫，安详升此岸。</p>
<p>我与诸采女，及夜叉眷属，</p>
<p>输迦娑剌那，众中聪慧者，</p>
<p>悉以其神力，往诣如来所。</p>
<p>各下花宫殿，礼敬世所尊；</p>
<p>复以佛威神，对佛称己名。</p>
<p>我是罗刹王，十首罗婆那；</p>
<p>今来诣佛所，愿佛摄受我；</p>
<p>及楞伽城中，所有诸众生。</p>
<p>过去无量佛，咸升宝山顶；</p>
<p>住楞伽城中，说自所证法。</p>
<p>世尊亦应尔，住彼宝严山；</p>
<p>菩萨众围绕，演说清净法。</p>
<p>我等于今日，及住楞伽众；</p>
<p>一心共欲闻，离言自证法。</p>
<p>我念去来世，所有无量佛；</p>
<p>菩萨共围绕，演说《楞伽经》​。</p>
<p>此入楞伽典，昔佛所称赞；</p>
<p>愿佛同往尊，亦为众开演。</p>
<p>请佛为哀愍，无量夜叉众；</p>
<p>入彼宝严城，说此妙法门。</p>
</blockquote>
<p>尔时，世尊闻是语已，即告之言：夜叉王，过去世中诸大导师，咸哀愍汝劝请，诣宝山中，说自证法，未来诸佛，亦复如是。此是修行甚深观行现法乐者之所住处，我及诸菩萨哀愍汝，故受汝所请。作是语已，默然而住。</p>
<p>时罗婆那王即以所乘妙花宫殿奉施于佛，佛坐其上，王及诸菩萨前后导从，无量采女歌咏赞叹，供养于佛，往诣彼城。到彼城已，罗婆那王及诸眷属，复作种种上妙供养；夜叉众中童男童女，以宝罗网，供养于佛；罗婆那王施宝璎珞，奉佛菩萨，以挂其颈。尔时，世尊及诸菩萨受供养已，各为略说自证境界甚深之法。时罗婆那王并其眷属，复更供养大慧菩萨，而劝请言：</p>
<blockquote>
<p>我今诸大士，奉问于世尊；</p>
<p>一切诸如来，自证智境界。</p>
<p>我与夜叉众，及此诸菩萨；</p>
<p>一心愿欲闻，是故咸劝请。</p>
<p>汝是修行者，言论中最胜；</p>
<p>是故生尊敬，劝汝请问法。</p>
<p>自证清净法，究竟入佛地；</p>
<p>离外道二乘，一切诸过失。</p>
</blockquote>
<p>    </p>
<p>尔时，世尊以神通力，于彼山中复更化作无量宝山，悉以诸天百千万亿妙宝严饰。一一山上，皆现佛身，一一佛前，皆有罗婆那王及其众会，十方所有一切国土，皆于中现。一一国中，悉有如来，一一佛前，咸有罗婆那王并其眷属，楞伽大城阿输迦园，如是庄严，等无有异。一一皆有大慧菩萨，而与请问，佛为开示自证智境。以百千妙音说此经已，佛及诸菩萨皆于空中隐而不现。</p>
<p>罗婆那王唯自见身住本宫中，作是思维：向者是谁？谁听其说？所见何物？是谁能见？佛及国城众宝山林，如是等物，今何所在？为梦所作？为幻所成？为复犹如乾闼婆城？为翳所见？为炎所惑？为如梦中石女生子？为如烟焰旋火轮耶？复更思维：一切诸法性皆如是，唯是自心分别境界，凡夫迷惑，不能解了。<u>无有能见，亦无所见，无有能说，亦无所说。见佛闻法皆是分别，如向所见不能见佛，不起分别是则能见</u>。</p>
<p>时楞伽王寻即开悟，<u>离诸杂染，证唯自心，住无分别</u>。往昔所种善根力故，一切法得如实见，不随他悟，能以自智善巧观察，永离一切臆度邪解，住大修行，为修行师，现种种身，善达方便，巧知诸地上精进相，<u>常乐远离心意意识</u>，断三相续见，离外道执着，内自觉悟，入如来藏，趣于佛地。</p>
<p>闻虚空中，及宫殿内咸出声言：善哉！大王，如汝所学，诸修行者应如是学，应如是见一切如来，应如是见一切诸法，若异见者，则是断见。汝应永离心意意识，应勤观察一切诸法，应修内行，莫着外见，莫堕二乘及以外道所修句义，所见境界，所应得诸三昧法。汝不应乐戏论谈笑，汝不应起围陀诸见，亦不应着王位自在，亦不应住六定等中，若能如是，即是如实修行者行。能摧他论，能破恶见，能舍一切我见执着，能以妙慧转所依识，能修菩萨大乘之道，能入如来自证之地。汝应如是勤加修学，令所得法转更清净，善修三昧三摩钵底，莫着二乘外道境界，以为胜乐，如凡修者之所分别。外道执着我，见有我相及实求那而生取着；二乘见有无明缘行，于性空中乱想分别。楞伽王，此法殊胜，是大乘道，能令成就自证圣智，于诸有中受上妙生。楞伽王，此大乘行，<u>破无明翳，灭识波浪</u>，不堕外道诸邪行中。楞伽王，外道行者执着于我，作诸异论，不能演说离执着见识性二义。善哉！楞伽王，汝先见佛思维此义，如是思维，乃是见佛。</p>
<p>尔时，罗婆那王复作是念，愿我更得奉见如来，如来世尊于观自在，离外道法，能说自证圣智境界，超诸应化所应作事，住如来定，入三昧乐，是故说名大观行师，亦复名为大哀愍者，能烧烦恼分别薪尽，诸佛子众所共围绕，普入一切众生心中，遍一切处，具一切智，永离一切分别事相。我今愿得重见如来大神通力，以得见故，未得者得，已得不退，离诸分别，住三昧乐，增长满足如来智地。</p>
<p>    </p>
<p>尔时，世尊知楞伽王即当证悟无生法忍，为哀愍故，便现其身，令所化事还复如本。时十头王见所曾睹，无量山城悉宝庄严，一一城中皆有如来应正等觉，三十二相以严其身，自见其身遍诸佛前，悉有大慧、夜叉围绕，说自证智所行之法，亦见十方诸佛国土，如是等事悉无有别。</p>
<p>尔时，世尊普观众会，以慧眼观，非肉眼观，如师子王奋迅回盼，欣然大笑，于其眉间、髀胁、腰颈及以肩臂德字之中，一一毛孔皆放无量妙色光明，如虹拖晖，如日舒光，亦如劫火猛焰炽然。时虚空中梵释四天，遥见如来坐如须弥，楞伽山顶，欣然大笑。尔时，诸菩萨及诸天众咸作是念：如来世尊于法自在，何因缘故欣然大笑？身放光明，默然不动，住自证境，入三昧乐，如师子王，周回顾视，观罗婆那，念如实法。</p>
<p>尔时，大慧菩萨摩诃萨先受罗婆那王请，复知菩萨众会之心，及观未来一切众生，皆悉乐着语言文字，随言取义，而生迷惑，执取二乘外道之行，或作是念：世尊已离诸识境界，何因缘故欣然大笑？</p>
<p>为断彼疑而问于佛，佛即告言：善哉！大慧，善哉！大慧，汝观世间愍诸众生，于三世中恶见所缠，欲令开悟而问于我。诸智慧人，为利自他，能作是问。大慧，此楞伽王曾问过去一切如来应正等觉，二种之义，今亦欲问，未来亦尔。此二种义差别之相，一切二乘及诸外道皆不能测。</p>
<p>尔时，如来知楞伽王欲问此义，而告之曰：楞伽王，汝欲问我，宜应速问，我当为汝分别解释，满汝所愿，令汝欢喜，能以智慧思维观察，离诸分别，善知诸地，修习对治，证真实义，入三昧乐，为诸如来之所摄受，住奢摩他乐，远离二乘三昧过失，住于不动善慧法云菩萨之地，能如实知诸法无我。</p>
<p>    </p>
<p>尔时，楞伽王蒙佛许已，即于清净光明如大莲华宝山顶上，从座而起，诸采女众之所围绕，化作无量种种色花，种种色香、末香、涂香，幢幡、幰盖、冠佩、璎珞，及余世间未曾见闻种种胜妙庄严之具；又复化作欲界所有种种无量诸音乐器，过诸天龙乾闼婆等一切世间之所有者；又复化作十方佛土昔所曾见诸音乐器；又复化作大宝罗网遍覆一切佛菩萨上；复现种种上妙衣服，建立幢幡以为供养。作是事已，即升虚空，高七多罗树。于虚空中复雨种种诸供养云，作诸音乐，从空而下。</p>
<p>即坐第二日电光明如大莲花宝山顶上，欢喜恭敬而作是言：我今欲问如来二义，如是二义我已曾问过去如来应正等觉，彼佛世尊已为我说，我今亦欲问于是义，唯愿如来为我宣说。世尊，变化如来说，此二义非根本佛，根本佛说三昧乐境，不说虚妄分别所行。善哉！世尊于法自在，唯愿哀愍，说此二义，一切佛子心皆乐闻。</p>
<p>尔时，世尊告彼王言：汝应问，我当为汝说。</p>
<p>时夜叉王更着种种宝冠璎珞，诸庄严具以严其身，而作是言：如来常说，法尚应舍，何况非法？云何得舍此二种法？何者是法？何者非法？法若应舍，云何有二？有二即堕分别相中，有体无体，是实非实，如是一切皆是分别，不能了知阿赖耶识无差别相，如毛轮住非净智境，法性如是，云何可舍？</p>
<p>尔时，佛告楞伽王言：楞伽王，汝岂不见瓶等败坏之法？凡夫于中妄生分别，汝今何故不如是知法与非法差别之相？此是凡夫之所分别，非证智见。凡夫堕在种种相中，非诸证者。楞伽王，如烧宫殿、园林，见种种焰，火性是一，所出光焰，由薪力故，长短大小各各差别，汝今云何不如是知法与非法差别之相？</p>
<p>楞伽王，如一种子，生芽、茎、枝叶及以花果无量差别。外法如是，内法亦然。谓<u>无明为缘，生蕴界处一切诸法</u>，于三界中，受诸趣生，有苦乐、好丑、语默、行止各各差别；<u>又如诸识，相虽是一，堕于境界，有上、中、下、染净、善恶种种差别</u>。楞伽王，非但如上法有差别，诸修行者修观行时，自智所行亦复见有差别之相，况法与非法而无种种差别分别？楞伽王，法与非法差别相者，当知悉是相分别故。</p>
<p>楞伽王，何者是法？所谓二乘及诸外道，虚妄分别说有实等为诸法因。如是等法应舍应离，不应于中分别取相。<u>见自心法性，则无执着</u>。瓶等诸物凡愚所取本无有体，诸观行人以毗钵舍那如实观察，名舍诸法。楞伽王，何者是非法？<u>所谓诸法无性无相，永离分别，如实见者，若有若无，如是境界彼皆不起，是名舍非法</u>。复有非法，所谓兔角、石女儿等，皆无性相，不可分别，但堕世俗，说有名字，非如瓶等，而可取着，以彼非是识之所取，如是分别，亦应舍离。是名舍法与舍非法。</p>
<p>楞伽王，汝先所问，我已说竟。楞伽王，汝言我于过去诸如来所已问是义，彼诸如来已为我说。楞伽王，汝言过去但是分别，未来亦然。我亦同彼。楞伽王，彼诸佛法，皆离分别，已出一切分别戏论，非如色相，唯智能证。为令众生得安乐故，而演说法。以无相智，说名如来，是故<u>如来以智为体，智为身故，不可分别，不可以所分别，不可以我、人、众生分别</u>。何故不能分别？以意识因境界起取色形相，是故离能分别，亦离所分别。楞伽王，譬如壁上彩画众生，无有觉知，世间众生悉亦如是，无业无报，诸法亦然，无闻无说。</p>
<p>楞伽王，世间众生犹如变化，凡夫外道不能了达。楞伽王，能如是见，名为正见，若他见者名分别见，由分别故，取着于二。楞伽王，譬如有人于水镜中自见其像，于灯月中自见其影，于山谷中自闻其响，便生分别，而起取着，此亦如是。法与非法唯是分别，由分别故，不能舍离，但更增长，一切虚妄，不得寂灭。寂灭者，所谓一缘，一缘者是最胜三昧，从此能生自证圣智，以如来藏而为境界。</p>
<p>    </p>
<hr>
<h3 id="集一切法品第二-一"><a class="header" href="#集一切法品第二-一">集一切法品第二 (一)</a></h3>
<p>尔时，大慧菩萨摩诃萨与摩帝菩萨俱游一切诸佛国土，承佛神力，从座而起，偏袒右肩，右膝着地，向佛合掌曲躬恭敬而说颂言：</p>
<blockquote>
<p>世间离生灭，譬如虚空花；智不得有无，而兴大悲心。</p>
<p>一切法如幻，远离于心识；智不得有无，而兴大悲心。</p>
<p>世间恒如梦，远离于断常；智不得有无，而兴大悲心。</p>
<p>知人法无我，烦恼及尔焰；常清净无相，而兴大悲心。</p>
<p>佛不住涅槃，涅槃不住佛；</p>
<p>远离觉不觉，若有若非有。</p>
<p>法身如幻梦，云何可称赞？</p>
<p>知无性无生，乃名称赞佛。</p>
<p>佛无根境相，不见名见佛；</p>
<p>云何于牟尼，而能有赞毁？</p>
<p>若见于牟尼，寂静远离生；</p>
<p>是人今后世，离着无所取。</p>
</blockquote>
<p>尔时，大慧菩萨摩诃萨偈赞佛已，自说姓名：</p>
<blockquote>
<p>我名为大慧，通达于大乘，</p>
<p>今以百八义，仰谘尊中上。</p>
</blockquote>
<p>时世间解闻是语已，普观众会而作是言：</p>
<blockquote>
<p>汝等诸佛子，今皆恣所问，</p>
<p>我当为汝说，自证之境界。</p>
</blockquote>
<p>尔时，大慧菩萨摩诃萨蒙佛许已，顶礼佛足，以偈问曰：</p>
<blockquote>
<p>云何起计度？云何净计度？</p>
<p>云何起迷惑？云何净迷惑？</p>
<p>云何名佛子，及无影次第？</p>
<p>云何刹土化，相及诸外道？</p>
<p>解脱至何所？谁缚谁能解？</p>
<p>云何禅境界？何故有三乘？</p>
<p>彼以何缘生？何作何能作？</p>
<p>谁说二俱异？云何诸有起？</p>
<p>云何无色定，及与灭尽定？</p>
<p>云何为想灭？云何从定觉？</p>
<p>云何所作生？谁去及持身？</p>
<p>云何见诸物？云何入诸地？</p>
<p>云何有佛子？谁能破三有？</p>
<p>何处身云何？生复往何处？</p>
<p>云何得神通，自在及三昧？</p>
<p>三昧心何相？愿佛为我说。</p>
<p>云何名藏识？云何名意识？</p>
<p>云何起诸见？云何退诸见？</p>
<p>云何性非性？云何唯是心？</p>
<p>何因建立相？云何成无我？</p>
<p>云何无众生？云何随俗说？</p>
<p>云何得不起，常见及断见？</p>
<p>云何佛外道？其相不相违？</p>
<p>何故当来世，种种诸异部？</p>
<p>云何为性空？云何刹那灭？</p>
<p>胎藏云何起？云何世不动？</p>
<p>云何诸世间，如幻亦如梦？</p>
<p>乾城及阳焰，乃至水中月？</p>
<p>云何菩提分？觉分从何起？</p>
</blockquote>
<p>    </p>
<p>尔时，大慧菩萨摩诃萨白佛言：世尊，何者是一百八句？</p>
<p>佛言：所谓生句非生句，常句非常句，相句非相句，住异句非住异句，刹那句非刹那句，自性句非自性句，空句非空句，断句非断句，心句非心句……文字句非文字句。大慧，此一百八句皆是过去诸佛所说。</p>
<p>    </p>
<p>尔时，大慧菩萨摩诃萨复白佛言：世尊，诸识有几种生住灭？</p>
<p>佛言：大慧，诸识有二种生住灭，非臆度者之所能知。所谓相续生及相生，相续住及相住，相续灭及相灭。</p>
<p>诸识有三相，谓<u>转相、业相、真相</u>。</p>
<p>大慧，识广说有八，略则唯二，谓<strong>现识</strong>及<strong>分别事识</strong>。大慧，<u>如明镜中现诸色像，现识亦尔</u>。<u>现识与分别事识，此二识无异，相互为因</u>。大慧，现识以不思议薰变为因，分别事识以分别境界及无始戏论习气为因。大慧，阿赖耶识虚妄分别种种习气灭，即一切根识灭，是名相灭。大慧，<u>相续灭者，谓所依因灭及所缘灭，即相续灭</u>。所依因者，谓无始戏论、虚妄习气；所缘者，谓自心所见分别境界。大慧，譬如泥团与微尘，非异非不异，金与庄严具亦如是。大慧，若泥团与微尘异者，应非彼成而实彼成，是故不异；若不异者，泥团、微尘应无分别。</p>
<p>大慧，转识藏识若异者，藏识非彼因；若不异者，转识灭藏识亦应灭，然彼真相不灭。大慧，识真相不灭，但业相灭。若真相灭者，藏识应灭；若藏识灭者，即不异外道断灭论。大慧，彼诸外道作如是说，取境界相续识灭，即无始相续识灭。大慧，彼诸外道说相续识从作者生，不说眼识依色光明和合而生，唯说作者生为因故。作者是何？彼计胜性丈夫自在时及微尘为能作者。</p>
<p>    </p>
<p>复次，大慧，有七种自性：所谓集自性、性自性、相自性、大种自性、因自性、缘自性、成自性。</p>
<p>复次，大慧，有七种第一义：所谓心所行、智所行、二见所行、超二见所行、超子地所行、如来所行、如来自证圣智所行。大慧，此是过去、未来、现在一切如来应正等觉法自性第一义心，以此心成就如来世间、出世间最上法，以圣慧眼入自、共相种种安立，其所安立不与外道恶见共。</p>
<p>大慧，云何为外道恶见？谓不知境界自分别现，于自性第一义，见有见无，而起言说。大慧，我今当说，<u>若了境如幻自心所现，则灭妄想、三有、苦及无知爱业缘</u>。大慧，有诸沙门、婆罗门，妄计非有及有，于因果外显现诸物，依时而住；或计蕴界处，依缘生住，有已即灭。大慧，彼于若相续、若作用、若生若灭、若诸有、若涅槃、若业、若果、若谛，是破坏断灭论。何以故？不得现法故，不见根本故。</p>
<p>    </p>
<p>大慧，譬如瓶破不作瓶事，又如焦种不能生芽，此亦如是。若蕴界处，法已当灭，应知则无相续生，以无因故，但是自心虚妄所见。复次，大慧，若本无有识，三缘合生，龟应生毛，沙应出油，汝宗则坏，违决定义，所作事业悉空无益。大慧，三合为缘，是因果性，可说为有，过、现、未来从无生有。此依住觉想地者，所有理教及自恶见熏习余气，作如是说。大慧，愚痴凡夫恶见所噬，邪见迷醉，无智妄称一切智说。</p>
<p>大慧，此菩萨摩诃萨不久当得生死涅槃二种平等，大悲方便，无功用行，<u>观众生如幻如影，从缘而起</u>，<u>知一切境界离心无得，行无相道</u>，渐升诸地，住三昧境，了达三界皆唯自心，得如幻定，绝众影像，成就智慧，证无生法，入金刚喻三昧，当得佛身恒住如如，起诸变化，力通自在。大慧，方便以为严饰，游众佛国，离诸外道，及心意识转依，次第成如来身。</p>
<p>大慧，菩萨摩诃萨欲得佛身，应当远离蕴界处心因缘所作生住灭法戏论分别，但住心量，观察三有无始时来妄习所起，思维佛地无相无生，自证圣法，得心自在无功用行，如如意宝，随宜现身，令达唯心，渐入诸地。是故大慧，菩萨摩诃萨于自悉檀应善修学。</p>
<p>    </p>
<hr>
<h3 id="集一切法品第二-二"><a class="header" href="#集一切法品第二-二">集一切法品第二 (二)</a></h3>
<p>尔时，大慧菩萨摩诃萨复白佛言：世尊，唯愿为我说心、意、意识、五法、自性相众妙法门。此时，一切诸佛菩萨入自心境，离所行相，称真实义诸佛教心。唯愿如来为此山中诸菩萨众，随顺过去诸佛，演说藏识海浪法身境界。</p>
<p>尔时，世尊告大慧菩萨摩诃萨言：有四种因缘眼识转。何等为四？</p>
<ul>
<li>
<p>所谓不觉自心现而执取故；</p>
</li>
<li>
<p>无始时来取着于色虚妄习气故；</p>
</li>
<li>
<p>识本性如是故；</p>
</li>
<li>
<p>乐见种种诸色相故。</p>
</li>
</ul>
<p>大慧，以此四缘，阿赖耶识如瀑流水，生转识浪。如眼识，余亦如是，于一切诸根微尘毛孔眼等，转识或顿生，譬如明镜现众色像；或渐生，犹如猛风吹大海水。心海亦尔，境界风吹起诸识浪，相续不绝。</p>
<p>大慧，因所作相，非一非异，业与生相，相系深缚，不能了知色等自性，五识身转。大慧，与五识俱，或因了别差别境相，有意识生，然彼诸识不作是念：我等同时，展转为因。而于自心所现境界，分别执着，俱时而起，无差别相，各了自境。大慧，诸修行者入于三昧，以习力微，起而不觉知，但作是念，我灭诸识，入于三昧，实不灭识而入三昧，以彼不灭习气种故，但不取诸境，名为识灭。</p>
<p>大慧，如是藏识行相微细，唯诸佛及住地菩萨。其余一切二乘外道，定慧之力，皆不能知。唯有修行如实行者，以智慧力了诸地相，善达句义，无边佛所广集善根，不妄分别自心所见，能知之耳。大慧，诸修行人宴处山林，上中下修，能见自心分别流注，得诸三昧自在力通，诸佛灌顶，菩萨围绕，知心、意、意识所行境界，超爱业无明生死大海，是故汝等应当亲近诸佛菩萨，如实修行，大善知识。</p>
<p>    </p>
<p>尔时，世尊重说颂言：</p>
<blockquote>
<p>譬如巨海浪，斯由猛风起；</p>
<p>洪波鼓溟壑，无有断绝时。</p>
<p>藏识海常住，境界风所动；</p>
<p>种种诸识浪，腾跃而转生。</p>
<p>青赤等诸色，盐贝乳石蜜；</p>
<p>花果日月光，非异非不异。</p>
<p>意等七种识，应知亦如是；</p>
<p>如海共波浪，心俱和合生。</p>
<p>譬如海水动，种种波浪转。</p>
</blockquote>
<p>尔时，大慧菩萨摩诃萨以颂问曰：</p>
<blockquote>
<p>青赤诸色像，众生识显现；</p>
<p>如浪种种法，云何愿佛说。</p>
</blockquote>
<p>尔时，世尊以颂答曰：</p>
<blockquote>
<p>青赤诸色像，浪上不可得；</p>
<p>言心起众相，开悟诸凡夫。</p>
<p>而彼本无起，自心所取离；</p>
<p>能取及所取，与彼波浪同。</p>
<p>身资财安住，众生识所现；</p>
<p>是故见此起，与浪无差别。</p>
</blockquote>
<p>    </p>
<p>复次，大慧，菩萨摩诃萨若欲了知能取所取分别境界，皆是自心之所现者，当离愦闹、昏滞、睡眠，初中后夜勤加修习，远离曾闻外道邪论及二乘法，通达自心分别之相。</p>
<p>复次，大慧，菩萨摩诃萨住智慧心所住相已，于上圣智三相当勤修学。何者为三？所谓</p>
<ul>
<li>
<p>无影像相；</p>
</li>
<li>
<p>一切诸佛愿持相；</p>
</li>
<li>
<p>自证圣智所趣相。</p>
</li>
</ul>
<p>诸修行者获此相已，即舍跛驴智慧心相，入菩萨第八地，于此三相修行不舍。</p>
<p>大慧，无影像相者，谓由惯习，一切二乘外道相故得生起；</p>
<p>一切诸佛愿持相者，谓由诸佛自本愿力所加持故，而得生起；</p>
<p>自证圣智所趣相者，谓由不取一切法相，成就如幻三昧身，趣佛地智故而得生起。</p>
<p>大慧，是名上圣智三种相。若得此相，即到自证圣智所行之处，汝及诸菩萨摩诃萨应勤修学。</p>
<p>    </p>
<p>尔时，大慧菩萨摩诃萨知诸菩萨心之所念，承一切佛威神之力，白佛言：唯愿为说百八句差别所依圣智事自性法门。一切如来应正等觉，为诸菩萨摩诃萨堕自共相者，说此妄计性差别义门，知此义已，则能净治二无我观境，照明诸地，超越一切二乘外道三昧之乐，见诸如来不可思议所行境界，毕竟舍离五法自性，以一切佛法身智慧而自庄严入如幻境，住一切刹兜率陀宫、色究竟天，成如来身。</p>
<p>佛言：大慧，有一类外道，见一切法随因而尽，生分别解。想兔无角，起于无见，如兔角无，一切诸法悉亦如是。复有外道，见大种求那尘等诸物，形量分位，各差别已，执兔无角，于此而生牛有角想。大慧，彼堕二见，不了唯心，但于自心增长分别。大慧，身及资生器世间等，一切皆唯分别所现。大慧，<u>应知兔角离于有无，诸法悉然，勿生分别</u>。云何兔角离于有无？互因待故，分析牛角乃至微尘，求其体相终不可得，圣智所行远离彼见，是故于此不应分别。</p>
<p>    </p>
<p>尔时，大慧菩萨摩诃萨复白佛言：世尊，彼岂不以妄见起相，比度观待妄计无耶？</p>
<p>佛言：不以分别起相，待以言无。何以故？彼以分别为生因故，以角分别为其所依，所依为因，离异不异，非由相待显兔角无。大慧，若此分别，异兔角者，则非角因，若不异者，因彼而起。大慧，分析牛角乃至极微，求不可得。异于有角言无角者，如是分别决定非理。二俱非有，谁待于谁？若相待不成，<u>待于有故，言兔角无，不应分别，不正因故</u>。有无论者，执有执无，二俱不成。</p>
<p>大慧，复有外道，见色形状虚空分齐，而生执着，言色异虚空，起于分别。<u>大慧，虚空是色，随入色种。大慧，色是虚空，能持所持，建立性故</u>。色空分齐，应如是知。大慧，大种生时自相各别，不住虚空中，非彼无虚空。大慧，兔角亦尔，观待牛角言彼角无。大慧，<u>分析牛角乃至微尘，又析其尘，其相不现，彼何所待而言无耶？</u>若待余物，彼亦如是。大慧，汝应远离兔角牛角、虚空及色所有分别，汝及诸菩萨摩诃萨，应常观察自心所见分别之相，于一切国土为诸佛子说观察自心修行之法。</p>
<p>    </p>
<p>尔时，世尊即说颂言：</p>
<blockquote>
<p>心所见无有，唯依心故起；</p>
<p>身次所住影，众生藏识现。</p>
<p>心意及与识，自性五种法；</p>
<p>二无我清净，诸导师演说。</p>
<p>长短共观待，展转互相生；</p>
<p>因有故成无，因无故成有。</p>
<p>微尘分别事，不起色分别；</p>
<p>唯心所安立，恶见者不信。</p>
<p>外道非行处，声闻亦复然；</p>
<p>救世之所说，自证之境界。</p>
</blockquote>
<p>    </p>
<p>尔时，大慧菩萨摩诃萨为净心现流故而请佛言：世尊，云何净诸众生自心现流？为渐次净？为顿净耶？</p>
<p>佛言：大慧，渐净非顿。</p>
<ul>
<li>
<p>如庵罗果，渐熟非顿，诸佛如来净诸众生自心现流，亦复如是，是渐净非顿；</p>
</li>
<li>
<p>如陶师造器，渐成非顿，诸佛如来净诸众生自心现流，亦复如是，是渐而非顿；</p>
</li>
<li>
<p>譬如大地生诸草木，渐生非顿，诸佛如来净诸众生自心现流，亦复如是，渐而非顿。</p>
</li>
<li>
<p>大慧，譬如人学音乐书画，种种伎术，渐成非顿，诸佛如来净诸众生自心现流，亦复如是，是渐而非顿。</p>
</li>
</ul>
<p>（大慧，是顿非渐）</p>
<ul>
<li>
<p>譬如明镜，顿现众像而无分别，诸佛如来净诸众生自心现流，亦复如是，顿现一切无相境界而无分别；</p>
</li>
<li>
<p>如日月轮一时遍照一切色像，诸佛如来净诸众生自心过习，亦复如是，顿为示现不可思议诸佛如来智慧境界；</p>
</li>
<li>
<p>譬如藏识顿现于身及资生国土，一切境界，报佛亦尔，于色究竟天，顿能成熟一切众生令修诸行；</p>
</li>
<li>
<p>譬如法佛顿现报佛及以化佛，光明照耀，自证圣境亦复如是，顿现法相而为照耀，令离一切有无恶见。</p>
</li>
</ul>
<p>    </p>
<p>复次，大慧，法性所流，佛说一切法自相共相，自心现习气因相，妄计性所执因相，更相系属，种种幻事，皆无自性，而诸众生种种执着取以为实，悉不可得。复次，大慧，妄计自性执着缘起自性起。大慧，譬如幻师以幻术力，依草木瓦石幻作众生若干色像，令其见者种种分别，皆无真实。大慧，此亦如是，由取着境界习气力故，于缘起性中，有妄计性各种相现，是名妄计性生。大慧，是名法性所流佛说法相。</p>
<p>大慧，法性佛者，建立自证智所行，离心自性相。大慧，化佛说施、戒、忍、进、禅定、智慧、蕴界处法，及诸解脱、诸识行相，建立差别，越外道见，超无色行。复次，大慧，法性佛非所攀缘，一切所缘一切所作相根量等相悉皆远离，非凡夫二乘及诸外道执着我相所取境界。是故，大慧，于自证圣智胜境界相当勤修学，于自心所现分别见相当速舍离。</p>
<p>    </p>
<p>复次，大慧，声闻乘有二种差别相，所谓</p>
<ul>
<li>
<p>自证圣智殊胜相；</p>
</li>
<li>
<p>分别执着自性相。</p>
</li>
</ul>
<p>云何自证圣智殊胜相？谓明见苦、空、无常、无我诸谛境界，离欲寂灭故，于蕴界处若自若共外不坏相，如实了知，故心住一境。住一境已，获禅解脱三昧道果，而得出离，住自证圣智境界乐。未离习气及不思议变易死，是名声闻乘自证圣智境界相。菩萨摩诃萨虽亦得此圣智境界，以怜愍众生故，本愿所持故，不证寂灭门及三昧乐，诸菩萨摩诃萨于此自证圣智乐中不应修学。</p>
<p>大慧，云何分别执着自性相？所谓知坚湿暖动、青黄赤白如是等法，非作者生，然依教理见自共相，分别执着，是名声闻乘分别执着相。菩萨摩诃萨于此法中应知应舍，离人无我见，入法无我相，渐住诸地。</p>
<p>    </p>
<p>尔时，大慧菩萨摩诃萨白佛言：世尊，如来所说常不思议，自证圣智第一义境，将无同诸外道所说常不思议作者耶？</p>
<p>佛言：大慧，非诸外道作者得常不思议，所以者何？诸外道常不思议因自相不成，既因自相不成，以何显示常不思议？大慧，外道所说常不思议若因自相成彼则有常，但以作者为因相故，常不思议不成。大慧，我第一义常不思议，第一义因相成，远离有无，自证圣智所行相故有相，第一义智为其因故有因。离有无故非作者，如虚空涅槃寂灭法，故常不思议。是故，我说常不思议，不同外道所有争论。大慧，此常不思议，是诸如来自证圣智所行真理，是故菩萨当勤修学。</p>
<p>复次，大慧，外道常不思议，以无常异相因故常，非自相因力故常。大慧，外道常不思议，以见所作法有已还无，无常已比知是常。我亦见所作法有已还无，无常已不因此说为常。大慧，外道以如是因相成常不思议，此因相非有，同于兔角，故常不思议唯是分别但有言说，何故彼因同于兔角，无自因相故。大慧，我常不思议以自证为因相，不以外法有已还无无常为因，外道反此。曾不能知常不思议自因之相，而恒在于自证圣智所行相外，此不应说。</p>
<p>    </p>
<p>复次，大慧，诸声闻畏生死妄想苦而求涅槃，<u>不知生死涅槃差别之相，一切皆是妄分别有，无所有故，妄计未来诸根境灭以为涅槃</u>，不知证自智境界转所依藏识为大涅槃。彼愚痴人说有三乘，不说唯心，无有境界。大慧，彼人不知去、来、现在诸佛所说自心境界，取心外境，常于生死轮回不绝。</p>
<p>复次，大慧，去、来、现在诸如来说一切法不生，何以故？自心所见，非有性故，离有无生故，如兔马等角，凡愚妄取。唯自证圣智所行之处，非诸愚夫二分别境。大慧，<u>身及资生器世间等，一切皆是藏识影像，所取能取二种相现，彼诸愚夫，堕生住灭二见中故，于中妄起有无分别</u>。大慧，汝于此义当勤修学。</p>
<p>    </p>
<p>复次，大慧，有五种种性。何等为五？谓声闻乘种性、缘觉乘种性、如来乘种性、不定种性、无种性。</p>
<p>大慧，云何知是声闻乘种性？谓若闻说于蕴界处自相、共相，若知若证，举身毛竖，心乐修习，于缘起相不乐观察，应知此是声闻乘种性。彼于自乘见所证已，于五、六地断烦恼结，不断烦恼习，住不思议死。正师子吼言：我生已尽，梵行已立，所作已办，不受后有，修习人无我，乃至生于得涅槃觉。</p>
<p>大慧，复有众生求证涅槃，言能觉知我、人、众生、养者、取者，此是涅槃；复有说言见一切法，因作者有，此是涅槃。大慧，彼无解脱，以未能见法无我故。此是声闻乘及外道种性，于未出中，生出离想，应勤修习，舍此恶见。</p>
<p>大慧，云何知是缘觉乘种性？谓若闻说缘觉乘法，举身毛竖，悲泣流泪，离愦闹缘，无所执着，有时闻说，现种种身，或聚或散，神通变化。其心信受，无所违逆，当知此是缘觉乘种性，应为其说缘觉乘法。</p>
<p>大慧，如来乘种性所证法有三种，所谓</p>
<ul>
<li>
<p>自性无自性法；</p>
</li>
<li>
<p>内身自证圣智法；</p>
</li>
<li>
<p>外诸佛刹广大法。</p>
</li>
</ul>
<p>大慧，若有闻说此一一法，及自心所现身财，建立阿赖耶识不思议境，不惊、不怖、不畏，当知此是如来乘性。</p>
<p>大慧，不定种性者，谓闻说彼三种法时，随生信解，而顺修学。大慧，为初治地人而说种性，欲令其入无影像地，作此建立。大慧，彼住三昧乐声闻，若能证知自所依识，见法无我净烦恼习，毕竟当得如来之身。</p>
<p>    </p>
<p>尔时，世尊即说颂言：</p>
<blockquote>
<p>预流一来果，不还阿罗汉；</p>
<p>是等诸圣人，其心悉迷惑。</p>
<p>我所立三乘，一乘及非乘；</p>
<p>为愚夫少智，乐寂诸圣说。</p>
<p>第一义法门，远离于二取；</p>
<p>住于无境界，何建立三乘？</p>
<p>诸禅及无量，无色三摩提；</p>
<p>乃至灭受想，唯心不可得。</p>
</blockquote>
<p>    </p>
<p>复次，大慧，此中一阐提何故于解脱中不生欲乐？大慧，</p>
<ul>
<li>
<p>以舍一切善根故；</p>
</li>
<li>
<p>为无始众生起愿故。</p>
</li>
</ul>
<p>云何舍一切善根？谓谤菩萨藏，言此非随顺契经调伏解脱之说，作是语时，善根悉断不入涅槃。</p>
<p>云何为无始众生起愿？谓诸菩萨以本愿方便，愿一切众生悉入涅槃，若一众生未入涅槃者，我终不入。此亦住一阐提趣。</p>
<p>此是无涅槃种性相。</p>
<p>    </p>
<p>大慧菩萨言：世尊，此中何者毕竟不入涅槃？</p>
<p>佛言：大慧，彼菩萨一阐提，知一切法本来涅槃，毕竟不入，非舍善根。何以故？舍善根一阐提，以佛威力故，或时善根生，所以者何？佛于一切众生无舍时故，是故菩萨一阐提不入涅槃。</p>
<p>    </p>
<p>复次，大慧，菩萨摩诃萨当善知三自性相。何者为三？所谓</p>
<ul>
<li>
<p>妄计自性；</p>
</li>
<li>
<p>缘起自性；</p>
</li>
<li>
<p>圆成自性。</p>
</li>
</ul>
<p>大慧，妄计自性从相生。云何从相生？<u>谓彼依缘起，事相种种显现，生计着故</u>。大慧，彼计着事相，有二种妄计性生，是诸如来之所演说，谓</p>
<ul>
<li>
<p>名相计着相；</p>
</li>
<li>
<p>事相计着相。</p>
</li>
</ul>
<p>大慧，事计着相者，谓计着内外法；相计着相者，谓即彼内外法中，计着自、共相，是名二种妄计自性相。</p>
<p>大慧，从所依所缘起，是缘起性。</p>
<p>何者圆成自性？谓离名相事相一切分别，自证圣智，所行真如。大慧，此是圆成自性如来藏心。</p>
<p>    </p>
<p>尔时，世尊即说颂言：</p>
<blockquote>
<p>名相分别，二自性相；</p>
<p>正智真如，是圆成性。</p>
</blockquote>
<p>    </p>
<p>大慧，是名观察五法自性相法门，自证圣智所行境界，汝及诸菩萨摩诃萨当勤修学。</p>
<p>    </p>
<p>复次，大慧，菩萨摩诃萨当善观察二无我相。何者为二？所谓</p>
<ul>
<li>
<p>人无我相；</p>
</li>
<li>
<p>法无我相。</p>
</li>
</ul>
<p>大慧，何者是人无我相？谓蕴界处离我、我所。无知爱业之所生起，眼等识生取于色等而生计着，又自心所见身器世间，皆是藏心之所显现，刹那相续，变坏不停，如河流、如种子、如灯焰、如迅风、如浮云。躁动不安，如猿猴；乐不净处，如飞蝇；不知厌足，如猛火。无始虚伪习气为因，诸有趣中流转不息，如汲水轮；<u>种种色身威仪进止，譬如死尸咒力故行，亦如木人因机运动</u>。若能于此善知其相，是名人无我智。</p>
<p>大慧，云何为法无我智？谓知蕴界处是妄计性，如蕴界处离我、我所，唯共积聚爱业绳缚，互为缘起，无能作者。蕴等亦尔，离自、共相，虚妄分别，种种相现，愚夫分别非诸圣者。如是观察一切诸法，离心、意、意识、五法自性，是名菩萨摩诃萨法无我智。得此智已，知无境界，了诸地相，即入初地，心生欢喜，次第渐进，乃至善慧及以法云。诸有所作皆悉已办，住是地已，有大宝莲花王众宝庄严，于其花上有宝宫殿，状如莲花，菩萨往修幻性法门之所成就，而坐其上，同行佛子前后围绕，一切佛刹所有如来，皆舒其手，如转轮王子灌顶之法，而灌其顶，超佛子地，获自证法，成就如来自在法身。大慧，是名见法无我相，汝及诸菩萨摩诃萨应勤修学。</p>
<p>    </p>
<p>尔时，大慧菩萨摩诃萨复白佛言：世尊，愿说建立诽谤相，令我及诸菩萨摩诃萨离此恶见，疾得阿耨多罗三藐三菩提，得菩提已，破建立常诽谤断见，令于正法不生毁谤。</p>
<p>佛受其请，即说颂言：</p>
<blockquote>
<p>身资财所住，皆唯心影像，</p>
<p>凡愚不能了，起建立诽谤，</p>
<p>所起但是心，离心不可得。</p>
</blockquote>
<p>尔时，世尊欲重明此义，告大慧言：有四种无有、有建立。何者为四？所谓</p>
<ul>
<li>
<p>无有相建立相；</p>
</li>
<li>
<p>无有见建立见；</p>
</li>
<li>
<p>无有因建立因；</p>
</li>
<li>
<p>无有性建立性。</p>
</li>
</ul>
<p>是为四。大慧，诽谤者，谓于诸恶见所建立法，求不可得，不善观察，遂生诽谤，此是建立诽谤相。</p>
<p>大慧，云何无有相建立相？谓于蕴界处自相、共相本无所有，而生计着，此如是，此不异，而此分别从无始种种恶习所生，是名无有相建立相。</p>
<p>云何无有见建立见？谓于蕴界处建立我、人、众生等见，是名无有见建立见。</p>
<p>云何无有因建立因？谓初识前无因不生，其初识本无，后眼色明念等为因，如幻生，生已有，有还灭，是名无有因建立因。</p>
<p>云何无有性建立性？谓于虚空、涅槃、非数灭无作性，执着建立。大慧，此离非性一切诸法，离于有无，犹如毛轮、兔、马等角，是名无有性建立性。</p>
<p>大慧，建立诽谤皆是凡愚不了，唯心而生分别，非诸圣者。是故汝等当勤观察，远离此见。大慧，菩萨摩诃萨善知心、意、意识、五法、自性、二无我相已，为众生故，作种种身，如依缘起，起妄计性，亦如摩尼，随心现色，普入佛会听闻佛说，诸法如幻、如梦、如影、如镜中花、如水中月，远离生灭及以断常，不住声闻辟支佛道，闻已成就无量百千亿那由他三昧。得此三昧已，遍游一切诸佛国土，供养诸佛，生诸天上，显扬三宝，示现佛身，为诸声闻菩萨大众说外道境界皆唯是心，悉令远离有、无等执。</p>
<p>    </p>
<p>尔时，大慧菩萨摩诃萨复请佛言：愿为我说一切法空、无生、无二、无自性相，我及诸菩萨悟此相故，离有、无分别，疾得阿耨多罗三藐三菩提。</p>
<p>佛言：谛听，当为汝说。大慧，空者即是妄计性句义。大慧，为执着妄计自性故，说空、无生、无二、无自性。大慧，略说空性有七种。谓相空、自性空、无行空、行空、一切法不可说空、第一义圣智大空、彼彼空。</p>
<p>云何相空？谓一切法自相、共相空，展转积聚互相待故。分析推求无所有故，自他及共皆不生故。自、共相无生亦无住，是故名一切法自相空。</p>
<p>云何自性空？谓一切法自性不生，是名自性空。</p>
<p>云何无行空？所谓诸蕴本来涅槃，无有诸行，是名无行空。</p>
<p>云何行空？所谓诸蕴由业及因和合而起，离我、我所，是名行空。</p>
<p>云何一切法不可说空？谓一切法妄计自性无可言说，是名不可说空。</p>
<p>云何第一义圣智大空？谓得自证智时，一切诸见过习悉离，是名第一义圣智大空。</p>
<p>云何彼彼空？谓于此无彼，是名彼彼空。譬如鹿子母堂，无象马牛羊等，我说彼堂空，非无比丘众。大慧，非谓堂无堂自性，非谓比丘无比丘自性，非谓余处无象马牛羊。大慧，一切诸法自、共相，彼彼求不可得，是故说名彼彼空。是名七种空。大慧，此彼彼空，空中最粗，汝应远离。</p>
<p>    </p>
<p>复次，大慧，无生者，自体不生而非不生，除住三昧，是名无生。大慧，无自性者以无生故密意而说。大慧，一切法无自性，以刹那不住故，见后变异故，是名无自性。</p>
<p>云何无二相？大慧，<u>如光影、如长短、如黑白，皆相待立，独则不成。大慧，非于生死外有涅槃，非于涅槃有生死</u>，生死涅槃无相违相，如生死涅槃，一切法亦如是，是名无二相。</p>
<p>大慧，空、无生、无二、无自性相，汝当勤修学。</p>
<p>尔时，世尊重说颂言：</p>
<blockquote>
<p>我常说空法，远离于断常；</p>
<p>生死如幻梦，而业亦不坏。</p>
<p>虚空及涅槃，灭度亦如是；</p>
<p>愚夫妄分别，诸圣离有无。</p>
</blockquote>
<p>尔时，世尊复告大慧菩萨摩诃萨言：大慧，此空、无生、无自性、无二相，悉入一切诸佛所说修多罗中，佛所说经皆有是义。大慧，诸修多罗随顺一切众生心说，而非真实在于言中，譬如阳焰诳惑诸兽，令生水想，而实无水。众经所说亦复如是，随诸愚夫自所分别，令生欢喜，非皆显示圣智证处真实之法。大慧，应随顺义，莫着言说。</p>
<p>    </p>
<p>尔时，大慧菩萨摩诃萨白佛言：世尊，修多罗中说如来藏本性清净，常恒不断，无有变易，具三十二相，在于一切人生身中，为蕴界处垢衣所缠，贪恚痴等妄分别垢之所污染，如无价宝在垢衣中；外道说我是常作者，离于求那自在无灭，世尊所说如来藏义，岂不同于外道说我耶？</p>
<p>佛言：大慧，我说如来藏不同外道所说之我。大慧，如来应正等觉，以性空、实际、涅槃、不生、无相、无愿等诸句义，说如来藏，为令愚夫离无我怖，说无分别、无影像处如来藏门。未来、现在诸菩萨摩诃萨，不应于此执着于我，大慧，譬如陶师于泥聚中，以人功、水杖、轮绳方便作种种器，如来亦尔，于远离一切分别相无我法中，以种种智慧方便善巧，或说如来藏，或说为无我，种种名字各各差别。大慧，我说如来藏，为摄着我诸外道众，令离妄见入三解脱，速得证于阿耨多罗三藐三菩提。是故诸佛说如来藏，不同外道所说之我，若欲离于外道见者，应知无我如来藏义。</p>
<p>尔时，世尊即说颂曰：</p>
<blockquote>
<p>士夫相续蕴，众缘及微尘；</p>
<p>胜自在作者，此但心分别。</p>
</blockquote>
<p>    </p>
<p>尔时，大慧菩萨观未来一切众生，复请佛言：愿为我说具修行法，如诸菩萨摩诃萨成大修行。</p>
<p>佛言：大慧，菩萨摩诃萨具四种法成大修行。何者为四？谓</p>
<ul>
<li>
<p>观察自心所现故；</p>
</li>
<li>
<p>远离生住灭见故；</p>
</li>
<li>
<p>善知外法无性故；</p>
</li>
<li>
<p>专求自证圣智故。</p>
</li>
</ul>
<p>若诸菩萨成此四法，则得名为大修行者。</p>
<p>大慧，云何观察自心所现？谓观三界唯是自心，离我、我所，无动作，无来去，无始执着过习所薰，三界种种色行名言系缚，身资所住分别随入之所显现，菩萨摩诃萨如是观察自心所现。</p>
<p>大慧，云何得离生住灭见？所谓观一切法如幻梦生，自他及俱皆不生故，随自心量之所现故，见外物无有故，见诸识不起故，及众缘无积故，分别因缘起三界故。如是观时，若内若外一切诸法皆不可得。知无体实远离生见，证如幻性，即时逮得无生法忍，住第八地，了心、意、意识、五法、自性、二无我境，转所依止，获意生身。</p>
<p>大慧言：世尊，以何因缘名意生身？</p>
<p>佛言：大慧，意生身者，譬如意去速疾无碍，名意生身。大慧，譬如心意于无量百千由旬之外，忆先所见种种诸物，念念相续，疾诣于彼，非是其身及山河石壁所能为碍，意生身者亦复如是。</p>
<p>如幻三昧，力通自在，诸相庄严，忆本成就众生愿故，犹如意去于一切诸圣众中，是名菩萨摩诃萨得远离于生住灭见。</p>
<p>大慧，云何观察外法无性？谓观察一切法如阳焰、如梦境、如毛轮。</p>
<p>无始戏论种种执着，虚妄恶习为其因故，如是观察一切法时，即是专求自证圣智。</p>
<p>大慧，是名菩萨具四种法成大修行，汝应如是勤加修学。</p>
<p>    </p>
<p>尔时，大慧菩萨摩诃萨复请佛言：愿说一切法因缘相，令我及诸菩萨摩诃萨了达其义，离有无见，不妄执诸法渐生顿生。</p>
<p>佛言：大慧，一切法因缘生二种，谓内及外。</p>
<p>外者谓以泥团、水杖、轮绳、人功等缘和合成瓶，如泥瓶、缕迭、草席、种芽、酪酥，悉亦如是，名外缘前后转生。</p>
<p>内者谓无明爱业等生蕴界处法，是为内缘起，此但愚夫之所分别。</p>
<p>    </p>
<p>大慧，因有六种，谓当有因、相属因、相因、能作因、显了因、观待因。</p>
<p>大慧，当</p>
<ul>
<li>
<p>有因者，谓内外法作因生果；</p>
</li>
<li>
<p>相属因者，谓内外法从缘，生果蕴种子等；</p>
</li>
<li>
<p>相因者，作无间相生相续果；</p>
</li>
<li>
<p>能作因者，谓作增上而生于果，如转轮王；</p>
</li>
<li>
<p>显了因者，谓分别生能显境相，如灯照物；</p>
</li>
<li>
<p>观待因者，谓灭时相续断无妄想生。</p>
</li>
</ul>
<p>大慧，此是愚夫自所分别，非渐次生，亦非顿生。何以故？大慧，若顿生者，则作与所作无有差别，求因相不可得故；若渐生者，求其体相亦不可得，如未生子，云何名父？诸计度人言以因缘、所缘缘、无间缘、增上缘等，能生所生互相系属，次第生者，理不得成，皆是妄情执着相故。大慧，渐次与顿皆悉不生，但有心现身资等故。外自、共相皆无性故，惟除识起自分别见。大慧，是故应离因缘所作和合相中渐、顿生见。</p>
<p>    </p>
<hr>
<h3 id="集一切法品第二-三"><a class="header" href="#集一切法品第二-三">集一切法品第二 (三)</a></h3>
<p>尔时，大慧菩萨摩诃萨复白佛言：世尊，愿为我说言说分别相心法门，我及诸菩萨摩诃萨善知此故，通达能说所说二义，疾得阿耨多罗三藐三菩提，令一切众生于二义中，而得清净。</p>
<p>佛言：大慧，有四种言说分别相，所谓相言说、梦言说、计着过恶言说、无始妄想言说。大慧，</p>
<ul>
<li>
<p>相言说者，所谓执着自分别色相生；</p>
</li>
<li>
<p>梦言说者，谓梦先所经境界，觉已忆念，依不实境生；</p>
</li>
<li>
<p>计着过恶言说者，谓忆念怨仇先所作业；</p>
</li>
<li>
<p>无始妄想言说者，以无始戏论妄执习气生。</p>
</li>
</ul>
<p>是为四。</p>
<p>    </p>
<p>大慧复言：世尊，愿更为说言语分别所行之相，何处何因云何而起？</p>
<p>佛言：依头、胸、喉、鼻、唇、颚、齿、舌和合而起。</p>
<p>大慧复言：世尊，言语分别为异为不异？</p>
<p>佛言：大慧，非异非不异。何以故？分别为因，起言语故。若异者，分别不应为因；若不异者，语言不应显义。是故非异亦非不异。</p>
<p>大慧复言：世尊，为言语是第一义？为所说是第一义？</p>
<p>佛告大慧：非言语是，亦非所说，何以故？第一义者，是圣乐处，因言而入，非即是言。第一义者是圣智内自证境，非言语分别智境，言语分别不能显示。大慧，<u>言语者起灭动摇展转因缘生。若展转缘生，于第一义不能显示</u>。第一义者，无自他相，言语有相不能显示；第一义者但唯自心，种种外想悉皆无有，言语分别不能显示。是故，大慧，<u>应当远离言语分别</u>。</p>
<p>尔时，世尊重说颂言：</p>
<blockquote>
<p>诸法无自性，亦复无言说；</p>
<p>不见空空义，愚夫故流转。</p>
<p>一切法无性，离言语分别；</p>
<p>诸有如梦化，非生死涅槃。</p>
<p>如王及长者，为令诸子喜；</p>
<p>先示相似物，后赐真实者。</p>
<p>我今亦复然，先说相似法；</p>
<p>后乃为其演，自证实际法。</p>
</blockquote>
<p>    </p>
<p>尔时，大慧菩萨摩诃萨复白佛言：世尊，愿为我说离一异、俱不俱、有无非有无、常无常等一切外道所不能行，自证圣者所行境界，远离妄计自相共相，入于真实第一义境。渐净诸地入如来位，以无功用本愿力故，如如意宝普现一切无边境界，一切诸法皆是自心所见差别，令我及余诸菩萨等于如是等法，离妄计自性自共相见，速证阿耨多罗三藐三菩提，普令众生具足圆满一切功德。</p>
<p>佛言：大慧，善哉！善哉！汝哀愍世间，请我此义，多所利益，多所安乐。大慧，<u>凡夫无智，不知心量妄习为因，执着外物分别一异、俱不俱、有无非有无、常无常等自性</u>。大慧，譬如群兽为渴所逼，于热时焰而生水想，迷惑驰趣，不知非水。愚痴凡夫亦复如是，无始戏论分别所薰，三毒烧心，乐色境界，见生住灭，取内外法，堕一异等执着之中。</p>
<p>大慧，如乾闼婆城，非城非非城。无智之人无始时来，执着城种妄习薰故，而作城想。外道亦尔，以无始来妄习薰故，不能了达自心所现，着一异等种种言说。</p>
<p>大慧，譬如有人梦见男女、象马、车步、城邑、园林种种严饰，觉已忆念彼不实事。大慧，汝意云何，如是之人是黠慧不？</p>
<p>答言：不也。</p>
<p>大慧，外道亦尔，恶见所噬，不了唯心，执着一异有无等见。</p>
<p>大慧，譬如画像，无高无下，愚夫妄见，作高下想，未来外道亦复如是，恶见薰习，妄心增长，执一异等，自坏坏他，于离有无，无生之论，亦说为无，此谤因果，拔善根本，应知此人分别有无起自他见，当堕地狱，欲求胜法，宜速远离。</p>
<p>大慧，譬如翳目，见有毛轮，互相谓言，此事希有，而此毛轮，非有非无，见不见故。外道亦尔，恶见分别执着一异俱不俱等，诽谤正法，自陷陷他。</p>
<p>大慧，譬如火轮，实非是轮，愚夫取着，非诸智者。外道亦尔，恶见乐欲执着一异俱不俱等，一切法生。</p>
<p>大慧，譬如水泡，似玻璃珠，愚夫执实，奔驰而取，然彼水泡非珠非非珠，取不取故。外道亦尔，恶见分别习气所薰，说非有为生坏于缘有。</p>
<p>复次，大慧，立三种量已，于圣智内证离二自性法，起有性分别。大慧，诸修行者，转心意识，离能所取，住如来地自证圣法，于有及无，不起于想。大慧，诸修行者，若于境界，起有无执，则着我、人、众生、寿者。大慧，一切诸法自相、共相，是化佛说，非法佛说。大慧，化佛说法但随愚夫所起之见，不为显示自证圣智三昧乐境。</p>
<p>大慧，譬如水中有树影现，彼非影非非影，非树形非非树形。外道亦尔，诸见所薰，不了自心，于一异等而生分别。</p>
<p>大慧，譬如明镜，无有分别，随顺众缘，现诸色像。彼非像非非像而见像非像，愚夫分别而作像想。外道亦尔，于自心所现种种形像，而执一异俱不俱相。</p>
<p>大慧，譬如谷响，依风、水、人等音声和合而起，彼非有非无，以闻声非声故。外道亦尔，自心分别薰习力故，起于一异俱不俱见。</p>
<p>大慧，譬如大地无草木处，日光照触焰水波动，彼非有非无，以倒想非想故；愚痴凡夫亦复如是，无始戏论恶习所薰，于圣智自证法性门中，见生住灭、一异、有无、俱不俱性。</p>
<p>大慧，譬如木人及以起尸，以毗舍阇机关力故，动摇运转，云为不绝，无智之人取以为实，愚痴凡夫亦复如是，随逐外道起诸恶见，着一异等虚妄言说。是故，大慧，当于圣智所证法中，离生住灭、一异、有无、俱不俱等一切分别。</p>
<p>    </p>
<p>复次，大慧，有四种禅。何等为四？谓</p>
<ul>
<li>
<p>愚夫所行禅；</p>
</li>
<li>
<p>观察义禅；</p>
</li>
<li>
<p>攀缘真如禅；</p>
</li>
<li>
<p>诸如来禅。</p>
</li>
</ul>
<p>大慧，云何愚夫所行禅？谓声闻、缘觉诸修行者，知人无我，见自他身，骨锁相连皆是无常、苦、不净相，如是观察，坚着不舍，渐次增胜至无想灭定，是名愚夫所行禅。</p>
<p>云何观察义禅？谓知自共相、人无我已，亦离外道自他俱作，于法无我诸地相义，随顺观察，是名观察义禅。</p>
<p>云何攀缘真如禅？谓若分别无我有二，是虚妄念，若如实知，彼念不起，是名攀缘真如禅。</p>
<p>云何诸如来禅？谓入佛地住自证圣智三种乐，为诸众生作不思议事，是名诸如来禅。</p>
<p>    </p>
<p>尔时，大慧菩萨摩诃萨复白佛言：世尊，诸佛如来所说涅槃，说何等法名为涅槃？</p>
<p>佛告大慧：一切识，自性习气及藏识、意、意识，<u>见习转已</u>，我及诸佛说名涅槃，即是诸法性空境界。</p>
<p>复次，大慧，涅槃者，自证圣智所行境界，<u>远离断常及以有无</u>。云何非常？谓离自相共相诸分别故。云何非断？谓去、来、现在一切圣者自证智所行故。</p>
<p>复次，大慧，大般涅槃不坏不死，若死者应更受生，若坏者应是有为，是故涅槃不坏不死，诸修行者之所归趣。</p>
<p>复次，大慧，无舍无得故，非断非常故，不一不异故，说名涅槃。</p>
<p>复次，大慧，声闻、缘觉知自共相舍离愦闹，不生颠倒，不起分别，彼于其中生涅槃想。</p>
<p>    </p>
<p>复次，大慧，有二自性相。何者为二？谓</p>
<ul>
<li>
<p>执着言说自性相；</p>
</li>
<li>
<p>执着诸法自性相。</p>
</li>
</ul>
<p>执着言说自性相者，以无始戏论，执着言说习气故起；</p>
<p>执着诸法自性相者，以不觉自心所现故起。</p>
<p>复次，大慧，诸佛有二种加持，持诸菩萨，令顶礼佛足请问众义。云何为二？谓令入三昧及身现其前，手灌其顶。大慧，初地菩萨摩诃萨蒙诸佛持力，故入菩萨大乘光明定。入已，十方诸佛普现其前，身语加持，如金刚藏及余成就如是功德相。菩萨摩诃萨者是。</p>
<p>大慧，此菩萨摩诃萨蒙佛持力，入三昧已，于百千劫集诸善根，渐入诸地，善能通达治所治相。至法云地处，大莲花微妙宫殿坐于宝座，同类菩萨所共围绕，首戴宝冠，身如黄金，薝(zhān)卜花色，如盛满月，放大光明，十方诸佛舒莲花手，于其座上，而灌其顶，如转轮王太子受灌顶已，而得自在，此诸菩萨亦复如是，是名为二。诸菩萨摩诃萨为二种持之所持故，即能亲见一切诸佛，异则不能。</p>
<p>复次，大慧，诸菩萨摩诃萨入于三昧，现通说法，如是一切，皆由诸佛二种持力。大慧，若诸菩萨摩诃萨离佛加持能说法者，则诸凡夫亦应能说。大慧，山林、草树、城郭、宫殿及诸乐器，如来至处，以佛持力尚演法音，况有心者？聋盲喑哑离苦解脱。大慧，如来持力有如是等广大作用。</p>
<p>    </p>
<p>大慧菩萨复白佛言：何故如来以其持力，令诸菩萨入于三昧及殊胜地中，手灌其顶？</p>
<p>佛言：大慧，为欲令其远离魔业诸烦恼故，为令不堕声闻地故，为令速入如来地故，令所得法倍增长故，是故诸佛以加持力持诸菩萨。大慧，若不如是，彼菩萨便堕外道及以声闻魔境之中，则不能得无上菩提。是故如来以加持力摄诸菩萨。</p>
<p>尔时，世尊重说颂言：</p>
<blockquote>
<p>世尊清净愿，有大加持力；</p>
<p>初地十地中，三昧及灌顶。</p>
</blockquote>
<p>    </p>
<p>尔时，大慧菩萨摩诃萨复白佛言：世尊，佛说缘起是由作起，非自体起，外道亦说胜性自在时我微尘生于诸法，今佛世尊但以异名说作缘起，非义有别。世尊，外道亦说以作者故，于无生有，世尊亦说以因缘故，一切诸法本无而生，生已归灭，如佛所说无明缘行，乃至老死，此说无因，非说有因；世尊说言此有故彼有，若一时建立，非次第相待者，其义不成。是故外道说胜，非如来也。何以故？外道说因不从缘生而有所生，世尊所说，果待于因，因复待因，如是展转成无穷过；又，此有故彼有者，则无有因。</p>
<p>佛言：大慧，我了诸法唯心所现，无能取所取，说此有故彼有，非是无因及因缘过失。大慧，若不了诸法唯心所现，计有能取及以所取，执着外境若有若无，彼有是过，非我所说。</p>
<p>    </p>
<p>大慧菩萨复白佛言：世尊有言说，故必有诸法，若无诸法，言依何起？</p>
<p>佛言：虽无诸法，亦有言说，岂不现见龟毛、兔角、石女儿等，世人于中皆起言说？大慧，彼非有非非有，而有言说耳。大慧，如汝所说，有言说故有诸法者，此论则坏。大慧，非一切佛土皆有言说，言说者，假安立耳。大慧，或有佛土瞪视显法，或现异相，或复扬眉，或动目睛，或示微笑、呻、謦欬、忆念、动摇，以如是等而显于法。大慧，如不瞬世界、妙香世界及普贤如来佛土之中，但瞪视不瞬，令诸菩萨获无生法忍及诸胜三昧。大慧，非由言说而有诸法，此世界中蝇蚁等虫，虽无言说成自事故。</p>
<p>尔时，世尊重说颂言：</p>
<blockquote>
<p>如虚空兔角，及与石女儿；</p>
<p>无而有言说，妄计法如是。</p>
<p>因缘和合中，愚夫妄谓生；</p>
<p>不能如实解，流转于三有。</p>
</blockquote>
<p>    </p>
<p>尔时，大慧菩萨摩诃萨复白佛言：世尊所说常声，依何处说？</p>
<p>佛言：大慧，依妄法说。以诸妄法，圣人亦现，然不颠倒。大慧，譬如阳焰、火轮、垂发、乾闼婆城、梦幻境像，世无智者生颠倒解，有智不然，然非不现。大慧，妄法现时无量差别，然非无常。何以故？离有无故。云何离有无？一切愚夫种种解故，如恒河水，有见不见，饿鬼不见，不可言有，余所见故，不可言无。圣于妄法离颠倒见。</p>
<p>大慧，妄法是常，相不异故，非诸妄有差别相，以分别故而有别异，是故妄法其体是常。</p>
<p>大慧，云何而得妄法真实？谓诸圣者，于妄法中不起颠倒，非颠倒觉，若于妄法有少分想，则非圣智；有少想者当知则是愚夫戏论，非圣言说。</p>
<p>    </p>
<p>大慧，若分别妄法是倒非倒，彼则成就二种种性，谓圣种性、凡夫种性。</p>
<p>大慧，圣种性者，彼复三种，谓声闻、缘觉、佛乘别故。</p>
<p>大慧，云何愚夫分别妄法，生声闻乘种性？所谓计着自相共相。</p>
<p>大慧，何谓复有愚夫分别妄法，成缘觉种性？谓即执着自相共相时，离于愦闹。</p>
<p>大慧，何谓智人分别妄法，而得成就佛乘种性？所谓了达一切唯是自心分别所见，无有外法。</p>
<p>大慧，有诸愚夫分别妄法种种事物，决定如是，决定不异，此则成就生死大乘。</p>
<p>    </p>
<p>大慧，彼妄法中种种事物，非即是物，亦非非物。大慧，即彼妄法诸圣智者心、意、意识诸恶习自性法转依故，即说此妄名为真如，是故真如离于心识。我今明了显示此句离分别者，悉离一切诸分别故。</p>
<p>    </p>
<p>大慧菩萨白世尊言：世尊所说妄法，为有为无？</p>
<p>佛言：如幻，无执着相故，若执着相体是有者，应不可转，则诸缘起，应如外道说作者生。</p>
<p>复次，大慧，见诸法非幻无有相似，故说一切法如幻。</p>
<p>大慧言：世尊，为依执着种种幻相，言一切法犹如幻耶？为依此执着颠倒相耶？若依执着种种幻相，言一切法犹如幻者，世尊，一切法悉皆如幻，何以故？见种种色相不无因故。世尊，都无有因，令种种色相显现如幻，是故世尊，不可说言依于执着种种幻相言一切法与幻相似。</p>
<p>佛言：大慧，不依执着种种幻相，言一切法如幻。大慧，<u>以一切法不实，速灭如电，故说如幻</u>。大慧，譬如电光见已即灭，世间凡愚悉皆现见一切诸法，依自分别自相、共相现亦复如是，以不能观察无所有故，而妄计着种种色相。</p>
<p>尔时，世尊重说颂言：</p>
<blockquote>
<p>非幻无相似，亦非有诸法；</p>
<p>不实速如电，如幻应当知。</p>
</blockquote>
<p>    </p>
<p>尔时，大慧菩萨摩诃萨复白佛言：世尊，如佛先说，一切诸法皆悉无生，又言如幻，将非所说前后相违。</p>
<p>佛言：大慧，无有相违。何以故？我了于生即是无生，唯得自心之所见故。若有若无，一切外法，见其无性本不生故。大慧，为离外道因生义故，我说诸法皆悉不生。大慧，外道群聚共兴恶见，言从有无生一切法，非自执着分别为缘。大慧，我说诸法非有无生，故名无生。大慧，说诸法者，为令弟子知依诸业摄受生死，遮其无有断灭见故。大慧，说诸法相犹如幻者，令离诸法自性相故，为诸凡愚堕恶见欲，不知诸法唯心所现，为令远离执着因缘生起之相，说一切法如幻如梦。彼诸愚夫执着恶见，欺诳自他，不能明见一切诸法如实住处。大慧，见一切法如实处者，谓能发达唯心所现。</p>
<p>尔时，世尊重说颂言：</p>
<blockquote>
<p>无作故无生，有法摄生死；</p>
<p>了达如幻等，于相不分别。</p>
</blockquote>
<p>    </p>
<p>复次，大慧，我当说名句、文身相。诸菩萨摩诃萨善观此相，了达其义，疾得阿耨多罗三藐三菩提，复能开悟一切众生。</p>
<p>大慧，名身者，谓依于事立名，名即是身，是名名身；句身者，谓能显义决定究竟，是名句身；文身者，谓由于此能成名句，是名文身。</p>
<p>复次，大慧，句身者，谓句事究竟；名身者，谓字名各各差别，如从阿字乃至呵字；文身者，谓长短高下。</p>
<p>复次，句身者，如足迹，如衢巷中人畜等迹；</p>
<p>名谓非色四蕴以名说故；文谓名之自相由文显故。是名名句文身。此名句文身相，汝应修学。</p>
<p>尔时，世尊重说颂言：</p>
<blockquote>
<p>名身与句身，及字身差别；</p>
<p>凡愚所计着，如象溺深泥。</p>
</blockquote>
<p>    </p>
<p>复次，大慧，未来世中，有诸邪智恶思觉者，离如实法以见一异、俱不俱相，问诸智者，彼即答言：​“此非正问。​”</p>
<p>“谓色与无常为异为不异，如是涅槃诸行，相所相，依所依，造所造，见所见，地与微尘，智与智者，为异为不异？​” 如是等不可记事，次第而问，世尊说此当止记答。愚夫无智，非能所知，佛欲令其离惊怖处，不为记说。大慧，不记说者，欲令外道永得出离作者见故。</p>
<p>大慧，诸外道从今地有作者，作如是说，命即是身，命异身异，如是等说，名无记论。大慧，外道痴惑说无记论，非我教中。</p>
<p>大慧，我教中说离能、所取，不起分别。云何止？大慧，若有执着能取、所取，不了唯是自心所见，彼应可止。大慧，诸佛如来以四种记论，为众生说法。大慧，止记论者，我别时说，以根未熟且止说故。</p>
<p>    </p>
<p>复次，大慧，</p>
<ul>
<li>
<p>何故一切法不生？以离能作、所作、无作者故。</p>
</li>
<li>
<p>何以一切法无自性？以证智观自相、共相不可得故。</p>
</li>
<li>
<p>何故一切法无来去？以自相、共相来无所从，去无所至故。</p>
</li>
<li>
<p>何故一切法不灭？谓一切法无性相故，不可得故。</p>
</li>
<li>
<p>何故一切法无常？谓诸相起无常性故。</p>
</li>
<li>
<p>何故一切法常？谓诸相起即是不起，无所有故，无常性常，是故我说一切法常。</p>
</li>
</ul>
<p>    </p>
<p>尔时，大慧菩萨摩诃萨复白佛言：世尊，愿为我说，诸须陀洹、须陀洹果行差别等相，我及诸菩萨摩诃萨闻是义故，于须陀洹、斯陀含、阿那含、阿罗汉方便相，皆得善巧，如是而为众生演说，令其证得二无我法，净除二障，于诸地相渐次通达，获于如来不可思议智慧境界，如众色摩尼，普令众生悉得饶益。</p>
<p>佛言：谛听，当为汝说。</p>
<p>大慧言：唯。</p>
<p>佛言：大慧，诸须陀洹、须陀洹果差别有三：谓下中上。大慧，下者于诸有中极七反生；中者三生五生；上者即于此生而入涅槃。</p>
<p>大慧，此三种人断三种结，谓身见、疑、戒禁取，上上胜进得阿罗汉果。</p>
<p>    </p>
<p>大慧，身见有二种，谓俱生及分别，如依缘起有妄计性。大慧，譬如依止缘起性，故种种妄计执着性生，彼法但是妄分别相，非有非无，非亦有亦无，凡夫愚痴而横执着，犹如渴兽妄生水想。此分别身见无智慧故久远相应，见人无我即时舍离。大慧，俱生身见，以普观察自他之身，受等四蕴无色相故，色由大种而得生故。是诸大种互相因故，色不集故，如是观已，明见有无即时舍离。舍身见故，贪则不生，是名身见相。</p>
<p>大慧，疑相者，于所证法，善见相故，及先二种身见分别断故，于诸法中疑不得生，亦不于余生大师想为净不净，是名疑相。</p>
<p>大慧，何故须陀洹不取戒禁，谓以明见生处苦相，是故不取。夫其取者，谓诸凡愚于诸有中贪着世乐，苦行持戒，愿生于彼。须陀洹人不取是相，惟求所证最胜无漏无分别法，修行戒品，是名戒禁取相。</p>
<p>    </p>
<p>大慧，须陀洹人舍三结故，离贪嗔痴。</p>
<p>大慧白言：贪有多种，舍何等贪？</p>
<p>佛言：舍于女色缠绵贪欲，见此现乐生来苦故；又得三昧殊胜乐故，是故舍彼，非涅槃贪。</p>
<p>    </p>
<p>大慧，云何斯陀含果？谓不了色相，起色分别，一往来已，善修禅行，尽苦边际而般涅槃，是名斯陀含。</p>
<p>大慧，云何阿那含果？谓于过、未、现在色相起，起有无见，分别过恶，随眠不起，永舍诸结，更不还来，是名阿那含。</p>
<p>大慧，阿罗汉者，谓诸禅三昧解脱力通悉已成就，烦恼诸苦分别永尽，是名阿罗汉。</p>
<p>    </p>
<p>大慧言：世尊，阿罗汉有三种，谓一向趣寂、退菩提愿、佛所变化。此说何者？</p>
<p>佛言：大慧，此说趣寂，非是其余。大慧，余二种人，谓已曾发巧方便愿，及为庄严诸佛众会，于彼示生。</p>
<p>大慧，于虚妄处说种种法，所谓证果，禅者及禅，皆性离故，自心所见，得果相故。</p>
<p>大慧，若须陀洹作如是念：‘我离诸结’，则有二过，谓堕我见及诸结不断。</p>
<p>复次，大慧，若欲超过诸禅无量色界者，应离自心所见诸相。大慧，想受灭三昧，超自心所见境者不然，不离心故。</p>
<p>    </p>
<p>复次，大慧，有二种觉智，谓观察智及取相分别执着建立智。</p>
<p>观察智者，谓观一切法离四句不可得。四句者，谓一异、俱不俱、有非有、常无常等。我以诸法离此四句，是故说言，一切法离。大慧，如是观法汝应修学。</p>
<p>云何取相分别执着建立智？谓于坚湿暖动诸大种性，取相执着虚妄分别，以宗因喻而妄建立，是名取相分别执着建立智，是名二种觉智相。</p>
<p>菩萨摩诃萨知此智相，即能通达人、法无我，以无相智于解行地，善巧观察，入于初地，得百三昧，以胜三昧力见百佛百菩萨，知前后际，各百劫事，光明照耀百佛世界，善能了知上上地相，以胜愿力变现自在，至法云地而受灌顶，入于佛地十无尽愿，成就众生，种种应现，无有休息而恒安住自觉境界三昧胜乐。</p>
<p>    </p>
<p>复次，大慧，菩萨摩诃萨当善了知大种造色。云何了知？大慧，菩萨摩诃萨应如是观，彼诸大种真实不生，以诸三界，但是分别，惟心所现，无有外物。如是观时，大种所造悉皆性离，超过四句、无我、我所，住如实处，成无生相。</p>
<p>大慧，彼诸大种云何造色？大慧，谓虚妄分别津润大种成内外水界，炎盛大种成内外火界，飘动大种成内外风界，色分段大种成内外地界。离于虚空，由执着邪谛，五蕴聚集，大种造色生。</p>
<p>大慧，识者以执着种种言说境界，为因起故，于余趣中相续受生。</p>
<p>大慧，地等造色有大种因，非四大种为大种因。何以故？谓若有法有形相者，则是所作，非无形者。大慧，此大种造色相外道分别，非是我说。</p>
<p>复次，大慧，我今当说五蕴体相，谓色、受、想、行、识。</p>
<p>大慧，色谓四大及所造色，此各异相，受等非色。大慧，非色诸蕴犹如虚空无有四数。大慧，譬如虚空，超过数相，然分别言，此是虚空。非色诸蕴，亦复如是，离诸数相，离有无等四种句故。</p>
<p>数相者，愚夫所说，非诸圣者，诸圣但说如幻所作，唯假施设，离异不异，如梦如像，无别所有。不了圣智所行境故，见有诸蕴分别现前，是名诸蕴自性相。</p>
<p>大慧，如是分别汝应舍离。舍离此已，说寂静法，断一切刹诸外道见，净法无我，入远行地，成就无量自在三昧，获意生身，如幻三昧，力通自在，皆悉具足，犹如大地，普益群生。</p>
<p>    </p>
<p>复次，大慧，涅槃有四种。何等为四？谓诸法自性无性涅槃，种种相性无性涅槃，觉自相性无性涅槃，断诸蕴自、共相流注涅槃。大慧，此四种涅槃是外道义，非我所说。大慧，我所说者，分别尔炎识灭，名为涅槃。</p>
<p>大慧言：世尊，岂不建立八种识耶？</p>
<p>佛言：建立。</p>
<p>大慧言：若建立者，云何但说意识灭，非七识灭？</p>
<p>佛言：大慧，以彼为因及识所缘故，七识得生。大慧，意识分别境界起执着时，生诸习气，长养藏识，由是意俱我、我所执，思量随转，无别体相。藏识为因、为所缘故，执着自心所现境界，心聚生起展转为因。大慧，譬如海浪，自心所现，境界风吹，而有起灭，是故意识灭时，七识亦灭。</p>
<p>    </p>
<p>复次，大慧，我今当说妄计自性差别相，令汝及诸菩萨摩诃萨善知此义，超诸妄想，证圣智境，知外道法，远离能取、所取分别，于依他起种种相中，不更取着妄所计相。</p>
<p>大慧，云何妄计自性差别相？所谓言说分别、所说分别、相分别、财分别、自性分别、因分别、见分别、理分别、生分别、不生分别、相属分别、缚解分别。大慧，此是妄计自性差别相。</p>
<p>云何言说分别？谓执着种种美妙音词，是名言说分别。</p>
<p>云何所说分别？谓执有所说事，是圣智所证境依此起说，是名所说分别。</p>
<p>云何相分别？谓即于彼所说事中，如渴兽想，分别执着坚湿暖动等一切诸相，是名相分别。</p>
<p>云何财分别？谓取着种种金银等宝而起言说，是名财分别。</p>
<p>云何自性分别？谓以恶见如是分别此自性，决定非余，是名自性分别。</p>
<p>云何因分别？谓于因缘分别有无，以此因相而能生故，是名因分别。</p>
<p>云何见分别？谓诸外道恶见，执着有无、一异、俱不俱等，是名见分别。</p>
<p>云何理分别？谓有执着我、我所相，而起言说，是名理分别。</p>
<p>云何生分别？谓计诸法若有若无从缘而生，是名生分别。</p>
<p>云何不生分别？谓计一切法本来不生，未有诸缘而先有体，不从因起，是名不生分别。</p>
<p>云何相属分别？谓此与彼，迭相系属，如针与线，是名相属分别。</p>
<p>云何缚解分别？谓执因能缚，而有所缚，如人以绳方便力故，缚已复解，是名缚解分别。</p>
<p>大慧，此是妄计性差别相，一切凡愚于中执着，若有若无。</p>
<p>大慧，于缘起中，执着种种妄计自性，如依于幻见种种物，凡愚分别，见异于幻。大慧，幻一各种非异非不异。若异者，应幻非种种因；若一者，幻与种种应无差别。然见差别，是故非异非不异。大慧，汝及诸菩萨摩诃萨于幻有无不应生着。</p>
<p>    </p>
<p>大慧菩萨摩诃萨复白佛言：世尊，惟愿为说自证圣智行相及一乘行相，我及诸菩萨摩诃萨得此善巧，于佛法中不由他悟。</p>
<p>佛言：谛听，当为汝说。</p>
<p>大慧言：唯。</p>
<p>佛言：大慧，菩萨摩诃萨依诸圣教无有分别，独处闲静，观察自觉，不由他悟，离分别见，上上升进，入如来地，如是修行，名自证圣智行相。</p>
<p>云何名一乘行相？谓得证知一乘道故。云何名为知一乘道？谓离能取、所取分别，如实而住。大慧，此一乘道惟除如来，非外道、二乘、梵天王等之所能得。</p>
<p>    </p>
<p>大慧白佛言：世尊，何故说有三乘，不说一乘？</p>
<p>佛言：大慧，声闻、缘觉，无自般涅槃法故，我说一乘以彼，但依如来所说，调伏远离，如是修行，而得解脱，非自所得。又彼未能除灭智障及业习气，未觉法无我，未名不思议变易死，是故我说以为三乘。若彼能除一切过习，觉法无我，是时乃离三昧所醉，于无漏界而得觉悟已。于出世上上无漏界中修诸功德，普使满足，获不思议自在法身。</p>
<p>尔时，世尊重说颂言：</p>
<blockquote>
<p>天乘及梵乘，声闻缘觉乘；</p>
<p>诸佛如来乘，诸乘我所说。</p>
<p>乃至有心起，诸乘未究竟；</p>
<p>彼心转灭已，无乘及乘者。</p>
<p>无有乘建立，我说为一乘；</p>
<p>为摄愚夫故，说诸乘差别。</p>
<p>解脱有三种，谓离诸烦恼；</p>
<p>及以法无我，平等智解脱。</p>
<p>譬如海中木，常随波浪转；</p>
<p>声闻心亦然，相风所飘激。</p>
<p>虽灭起烦恼，犹被习气缚；</p>
<p>三昧酒所醉，住于无漏界。</p>
<p>彼非究竟趣，亦复不退转；</p>
<p>以得三昧身，乃至劫不觉。</p>
<p>譬如昏醉人，酒消然后悟；</p>
<p>声闻亦如是，觉后当成佛。</p>
</blockquote>
<p>    </p>
<hr>
<h3 id="无常品第三-一"><a class="header" href="#无常品第三-一">无常品第三 (一)</a></h3>
<p>尔时，佛告大慧菩萨摩诃萨言：今当为汝说意成身差别相，谛听谛听，善思念之。</p>
<p>大慧言：唯。</p>
<p>佛言：大慧，意成身有三种。何者为三？谓入三昧乐意成身、觉法自性意成身、种类俱生无作行意成身。诸修行者入初地已，渐次证得。</p>
<p>大慧，云何入三昧乐意成身？谓三、四、五地入于三昧，离种种心，寂然不动，心海不起转识波浪，了境心现，皆无所有，是名入三昧乐意成身。</p>
<p>云何觉法自性意成身？谓八地中了法如幻，皆无有相，心转所依，住如幻定及三昧，能现无量自在神通，如花开敷，速疾如意，如幻、如梦、如影、如像，非四大造，与造相似，一切色相具足庄严，普入佛刹了诸法性，是名觉法自性意成身。</p>
<p>云何种类俱生无作行意成身？谓了达诸佛自证法相，是名种类俱生意成身。大慧，三种身相当勤观察。</p>
<p>    </p>
<p>尔时，大慧菩萨摩诃萨复白佛言：世尊，如世尊说五无间业，何者为五？若人作已，堕阿鼻狱。</p>
<p>佛言：谛听，当为汝说。</p>
<p>大慧言：唯。</p>
<p>佛告大慧：五无间者，所谓杀母、杀父、杀阿罗汉、破和合僧、怀恶逆心出佛身血。</p>
<p>大慧，何者为众生母？谓引生爱与贪喜俱，如母养育；何者为父？所谓无明，令生六处聚落中故。断二根本名杀父母。</p>
<p>云何杀阿罗汉？随眠为怨，如鼠毒发，究竟断彼，是故说名杀阿罗汉。</p>
<p>云何破和合僧？谓诸蕴异相和合积聚，究竟断彼，名为破僧。</p>
<p>云何恶心出佛身血？谓八识身妄生思觉，见自心外自相、共相，以三解脱无漏恶心，究竟断彼八识身佛，名为恶心出佛身血。</p>
<p>大慧，是为内五无间，若有作者，无间即得现证实法。</p>
<p>复次，大慧，今为汝说外五无间，令汝及余诸菩萨闻是义已，于未来世不生疑惑。云何外五无间？谓余教中所说无间，若有作者，于三解脱不能现证，唯除如来诸大菩萨及大声闻，见其有造无间业者，为欲劝发令其改过，以神通力示同其事，寻即悔除证于解脱。此皆化现，非是实造，若有实造无间业者，终无现身而得解脱，唯除觉了自心所现身资所住，离我、我所分别执见过，方证解脱。</p>
<p>尔时，世尊重说颂言：</p>
<blockquote>
<p>贪爱名为母，无明则是父；</p>
<p>识了于境界，此则名为佛。</p>
<p>随眠阿罗汉，蕴聚和合僧；</p>
<p>断彼无余间，是名无间业。</p>
</blockquote>
<p>    </p>
<p>尔时，大慧菩萨摩诃萨复白佛言：世尊，愿为我说诸佛体性。</p>
<p>佛言：大慧，觉二无我，除二种障，离二种死，断二烦恼，是佛体性。大慧，声闻、缘觉得此法已，亦名为佛，我以是义，但说一乘。</p>
<p>尔时，世尊重说颂言：</p>
<blockquote>
<p>善知二无我，除二障二恼，</p>
<p>及不思议死，是故名如来。</p>
</blockquote>
<p>    </p>
<p>尔时，大慧菩萨摩诃萨复白佛言：世尊，如来以何密意，于大乘中唱如是言：​“我是过去一切诸佛及说百千本生之事，我于尔时作顶生王、大象、鹦鹉、月光、妙眼如是等。​”</p>
<p>佛言：大慧，如来应正等觉，依四平等秘密意故，于大众中作如是言，我于昔时作拘留孙佛、拘那含牟尼佛、迦叶佛。云何为四？所谓字平等、语平等、身平等、法平等。</p>
<p>云何字平等？谓我名佛，一切如来亦名为佛，佛名无别，是谓字等。</p>
<p>云何语平等？谓我作六十四种梵音声语，一切如来亦应作此语，迦陵频伽梵音声性，不增不减，无有差别，是名语等。</p>
<p>云何身平等？谓我与诸佛法身色相及随形好等无差别，除为调伏种种众生现随类身，是谓身平等。</p>
<p>云何法平等？谓我与诸佛皆同证得三十七种菩提分法，是谓法等。</p>
<p>是故如来应正等觉，于大众中作如是说。</p>
<p>尔时，世尊重说颂言：</p>
<blockquote>
<p>迦叶、拘留孙、拘那含是我，</p>
<p>依四平等故，为诸佛子说。</p>
</blockquote>
<p>    </p>
<p>尔时，大慧菩萨摩诃萨复白佛言：世尊，如世尊说：“我于某夜成最正觉，乃至某夜当入涅槃，于其中间不说一字，亦不已说，亦不当说，不说是佛说。” 世尊，依何密意作如是语？</p>
<p>佛言：大慧，依二密法故作如是说。云何二法？谓自证法及本住法。</p>
<p>云何自证法？谓诸佛所证，我亦同证，不增不减，证智所行，离言说相，离分别相，离名字相。</p>
<p>云何本住法？谓法本性如金等在矿，若佛出世，若不出世，法住法位，法界法性皆悉常住。大慧，譬如有人行旷野中，见向古城平坦旧道，即便随入止息游戏。大慧，于汝意云何？彼作是道及以城中种种物耶？</p>
<p>白言：不也。</p>
<p>佛言：我及诸佛所证真如，常住法性亦复如是。是故说言，始从成佛乃至涅槃，于其中间不说一字，亦不已说，亦不当说。</p>
<p>尔时，世尊重说颂言：</p>
<blockquote>
<p>某夜成正觉，某夜般涅槃，</p>
<p>于此二中间，我都无所说。</p>
<p>自证本住法，故作是密语，</p>
<p>我及诸如来，无有少差别。</p>
</blockquote>
<p>    </p>
<p>尔时，大慧菩萨摩诃萨复白佛言：世尊，愿说一切法有无相，令我及诸菩萨摩诃萨离此相，疾得阿耨多罗三藐三菩提。</p>
<p>佛言：谛听，当为汝说。</p>
<p>大慧言：唯。</p>
<p>佛言：世间众生多堕二见，谓有见、无见。堕二见故，非出出想。</p>
<p>云何有见？谓实有因缘而生诸法，非不实有；实有诸法从因缘生，非无法生。大慧，如是说者，则说无因。</p>
<p>云何无见？谓知受贪嗔痴已，而妄计言无。</p>
<p>大慧，及彼分别有相，而不受诸法有，复有知诸如来、声闻、缘觉，无贪、嗔、痴性而计为非有，此中谁为坏者？</p>
<p>大慧白言：谓有贪、嗔、痴性，后取于无，名为坏者。</p>
<p>佛言：善哉！汝解我问。此人非止无贪、嗔、痴名为坏者，亦坏如来、声闻、缘觉。何以故？烦恼内外不可得故，体性非异、非不异故。大慧，贪、嗔、痴性若内若外皆不可得，无体性故，无可取故，声闻、缘觉及以如来本性解脱，无有能缚及缚因故。大慧，若有能缚及以缚因，则有所缚，作如是说名为坏者，是为无有相。我依此义，密意而说：<u>宁起我见如须弥山，不起空见怀增上慢</u>。若起此见，名为坏者，堕自共见乐欲之中，不了诸法惟心所现，以不了故，见有外法刹那无常展转差别蕴界处相，相续流转起已还灭，虚妄分别，离文字相，亦成坏者。</p>
<p>尔时，世尊重说颂言：</p>
<blockquote>
<p>有无是二边，乃至心所行，</p>
<p>净除彼所行，平等心寂灭。</p>
<p>不取于境界，非灭无所有，</p>
<p>有真如妙物，如诸圣所行。</p>
<p>本无而有生，生已而复灭，</p>
<p>因缘有及无，彼非住我法。</p>
<p>非外道非佛，非我非余众，</p>
<p>能以缘成有，云何而得无？</p>
<p>谁以缘成有，而复得言无？</p>
<p>恶见说为生，妄想计有无。</p>
<p>若知无所生，亦复无所灭，</p>
<p>观世悉空寂，有无二俱离。</p>
</blockquote>
<p>    </p>
<p>尔时，大慧菩萨摩诃萨复请佛言：世尊，惟愿为说宗趣之相，令我及诸菩萨摩诃萨善达此义，不随一切众邪妄解，疾得阿耨多罗三藐三菩提。</p>
<p>佛言：谛听，当为汝说。</p>
<p>大慧言：唯。</p>
<p>佛言：大慧，一切二乘及诸菩萨，有二种宗法相。何等为二？谓宗趣法相、言说法相。</p>
<p>宗趣法相者，谓自证殊胜之相，离于文字言说分别，入无漏界，成自地行，超过一切不正思觉，伏魔外道，生智慧光，是名宗趣法相。</p>
<p>言说法相者，谓说九部种种教法，离于一异、有无等相，以巧方便随众生心，令入此法，是名言说法相。</p>
<p>汝及诸菩萨当勤修学。</p>
<p>    </p>
<p>尔时，大慧菩萨摩诃萨复白佛言：世尊，愿为我说虚妄分别相，此虚妄分别云何而生？是何所生？因何而生？谁之所生？何故名为虚妄分别？</p>
<p>佛言：大慧，善哉！善哉！汝为哀愍世间天人而问此义，多所利益，多所安乐。谛听，谛听，善思念之，当为汝说。</p>
<p>大慧言：唯。</p>
<p>佛言：大慧，一切众生于种种境不能了达自心所现，计能、所取，虚妄执着，起诸分别，堕有、无见，增长外道妄见习气，心、心所法，相应而起，执有外义种种可得，计着于我及以我所，是故名为虚妄分别。</p>
<p>大慧白言：若如是者，外种种义，性离有、无，起诸见相，世尊第一义谛亦复如是，离诸根量宗因譬喻，世尊何故于种种义言起分别？第一义中不言起耶？将无世尊所言乖理？一处言起，一不言故？世尊又说虚妄分别，堕有、无见，譬如幻事，种种非实，分别亦尔，有无相离，云何而说堕二见耶？此说岂不堕于世见？</p>
<p>佛言：大慧，分别不生不灭，何以故？不起有无分别相故，所见外法皆无有故，了唯自心之所现故，但以愚夫分别自心种种诸法，着种种相，而作是说，令知所见皆是自心，断我、我所一切见着，离作、所作诸恶因缘，觉唯心故，转其意乐，善明诸地，入佛境界，舍五法自性诸分别见，是故我说虚妄分别、执着种种自心所现，诸境界生，如实了知，则得解脱。</p>
<p>    </p>
<p>尔时，大慧菩萨摩诃萨复白佛言：世尊，如来说言，如我所说，汝及诸菩萨不应依语而取其义。世尊，何故不应依语取义？云何为语？云何为义？</p>
<p>佛言：谛听，当为汝说。</p>
<p>大慧言：唯。</p>
<p>佛言：大慧，语者所谓分别习气而为其因，依于喉舌唇腭齿辅而出种种音声文字，相对谈说，是名为语。</p>
<p>云何为义？菩萨摩诃萨住独一静处，以闻思修慧思维观察，向涅槃道自证智境界，转诸习气，行于诸地种种行相，是名为义。</p>
<p>复次，大慧，菩萨摩诃萨善于语、义，知语与义不一不异；义之与语，亦复如是。若义异语，则不应因语而显于义，而因语见义，如灯照色。大慧，譬如有人持灯照物，知此物如是在如是处。菩萨摩诃萨亦复如是，因语言灯入言说自证境界。</p>
<p>复次，大慧，若有于不生不灭、自性涅槃、三乘、一乘、五法诸心自性等中，如言取义，即堕建立及诽谤见，以异于彼起分别故，如见幻事计以为实，是愚夫见，非贤圣也。</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../../Buddhism/WeiMoJie/Core.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M41.4 233.4c-12.5 12.5-12.5 32.8 0 45.3l160 160c12.5 12.5 32.8 12.5 45.3 0s12.5-32.8 0-45.3L109.3 256 246.6 118.6c12.5-12.5 12.5-32.8 0-45.3s-32.8-12.5-45.3 0l-160 160z"/></svg></span>
                            </a>

                            <a rel="next prefetch" href="../../Buddhism/AHanJing/index.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M278.6 233.4c12.5 12.5 12.5 32.8 0 45.3l-160 160c-12.5 12.5-32.8 12.5-45.3 0s-12.5-32.8 0-45.3L210.7 256 73.4 118.6c-12.5-12.5-12.5-32.8 0-45.3s32.8-12.5 45.3 0l160 160z"/></svg></span>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../../Buddhism/WeiMoJie/Core.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M41.4 233.4c-12.5 12.5-12.5 32.8 0 45.3l160 160c12.5 12.5 32.8 12.5 45.3 0s12.5-32.8 0-45.3L109.3 256 246.6 118.6c12.5-12.5 12.5-32.8 0-45.3s-32.8-12.5-45.3 0l-160 160z"/></svg></span>
                    </a>

                    <a rel="next prefetch" href="../../Buddhism/AHanJing/index.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <span class=fa-svg><svg xmlns="http://www.w3.org/2000/svg" viewBox="0 0 320 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M278.6 233.4c12.5 12.5 12.5 32.8 0 45.3l-160 160c-12.5 12.5-32.8 12.5-45.3 0s-12.5-32.8 0-45.3L210.7 256 73.4 118.6c-12.5-12.5-12.5-32.8 0-45.3s32.8-12.5 45.3 0l160 160z"/></svg></span>
                    </a>
            </nav>

        </div>

        <template id=fa-eye><span class=fa-svg><svg xmlns="http://www.w3.org/2000/svg" viewBox="0 0 576 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M288 32c-80.8 0-145.5 36.8-192.6 80.6C48.6 156 17.3 208 2.5 243.7c-3.3 7.9-3.3 16.7 0 24.6C17.3 304 48.6 356 95.4 399.4C142.5 443.2 207.2 480 288 480s145.5-36.8 192.6-80.6c46.8-43.5 78.1-95.4 93-131.1c3.3-7.9 3.3-16.7 0-24.6c-14.9-35.7-46.2-87.7-93-131.1C433.5 68.8 368.8 32 288 32zM432 256c0 79.5-64.5 144-144 144s-144-64.5-144-144s64.5-144 144-144s144 64.5 144 144zM288 192c0 35.3-28.7 64-64 64c-11.5 0-22.3-3-31.6-8.4c-.2 2.8-.4 5.5-.4 8.4c0 53 43 96 96 96s96-43 96-96s-43-96-96-96c-2.8 0-5.6 .1-8.4 .4c5.3 9.3 8.4 20.1 8.4 31.6z"/></svg></span></template>
        <template id=fa-eye-slash><span class=fa-svg><svg xmlns="http://www.w3.org/2000/svg" viewBox="0 0 640 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M38.8 5.1C28.4-3.1 13.3-1.2 5.1 9.2S-1.2 34.7 9.2 42.9l592 464c10.4 8.2 25.5 6.3 33.7-4.1s6.3-25.5-4.1-33.7L525.6 386.7c39.6-40.6 66.4-86.1 79.9-118.4c3.3-7.9 3.3-16.7 0-24.6c-14.9-35.7-46.2-87.7-93-131.1C465.5 68.8 400.8 32 320 32c-68.2 0-125 26.3-169.3 60.8L38.8 5.1zM223.1 149.5C248.6 126.2 282.7 112 320 112c79.5 0 144 64.5 144 144c0 24.9-6.3 48.3-17.4 68.7L408 294.5c5.2-11.8 8-24.8 8-38.5c0-53-43-96-96-96c-2.8 0-5.6 .1-8.4 .4c5.3 9.3 8.4 20.1 8.4 31.6c0 10.2-2.4 19.8-6.6 28.3l-90.3-70.8zm223.1 298L373 389.9c-16.4 6.5-34.3 10.1-53 10.1c-79.5 0-144-64.5-144-144c0-6.9 .5-13.6 1.4-20.2L83.1 161.5C60.3 191.2 44 220.8 34.5 243.7c-3.3 7.9-3.3 16.7 0 24.6c14.9 35.7 46.2 87.7 93 131.1C174.5 443.2 239.2 480 320 480c47.8 0 89.9-12.9 126.2-32.5z"/></svg></span></template>
        <template id=fa-copy><span class=fa-svg><svg xmlns="http://www.w3.org/2000/svg" viewBox="0 0 512 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M502.6 70.63l-61.25-61.25C435.4 3.371 427.2 0 418.7 0H255.1c-35.35 0-64 28.66-64 64l.0195 256C192 355.4 220.7 384 256 384h192c35.2 0 64-28.8 64-64V93.25C512 84.77 508.6 76.63 502.6 70.63zM464 320c0 8.836-7.164 16-16 16H255.1c-8.838 0-16-7.164-16-16L239.1 64.13c0-8.836 7.164-16 16-16h128L384 96c0 17.67 14.33 32 32 32h47.1V320zM272 448c0 8.836-7.164 16-16 16H63.1c-8.838 0-16-7.164-16-16L47.98 192.1c0-8.836 7.164-16 16-16H160V128H63.99c-35.35 0-64 28.65-64 64l.0098 256C.002 483.3 28.66 512 64 512h192c35.2 0 64-28.8 64-64v-32h-47.1L272 448z"/></svg></span></template>
        <template id=fa-play><span class=fa-svg><svg xmlns="http://www.w3.org/2000/svg" viewBox="0 0 384 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M73 39c-14.8-9.1-33.4-9.4-48.5-.9S0 62.6 0 80V432c0 17.4 9.4 33.4 24.5 41.9s33.7 8.1 48.5-.9L361 297c14.3-8.7 23-24.2 23-41s-8.7-32.2-23-41L73 39z"/></svg></span></template>
        <template id=fa-clock-rotate-left><span class=fa-svg><svg xmlns="http://www.w3.org/2000/svg" viewBox="0 0 512 512"><!--! Font Awesome Free 6.2.0 by @fontawesome - https://fontawesome.com License - https://fontawesome.com/license/free (Icons: CC BY 4.0, Fonts: SIL OFL 1.1, Code: MIT License) Copyright 2022 Fonticons, Inc. --><path d="M75 75L41 41C25.9 25.9 0 36.6 0 57.9V168c0 13.3 10.7 24 24 24H134.1c21.4 0 32.1-25.9 17-41l-30.8-30.8C155 85.5 203 64 256 64c106 0 192 86 192 192s-86 192-192 192c-40.8 0-78.6-12.7-109.7-34.4c-14.5-10.1-34.4-6.6-44.6 7.9s-6.6 34.4 7.9 44.6C151.2 495 201.7 512 256 512c141.4 0 256-114.6 256-256S397.4 0 256 0C185.3 0 121.3 28.7 75 75zm181 53c-13.3 0-24 10.7-24 24V256c0 6.4 2.5 12.5 7 17l72 72c9.4 9.4 24.6 9.4 33.9 0s9.4-24.6 0-33.9l-65-65V152c0-13.3-10.7-24-24-24z"/></svg></span></template>



        <script>
            window.playground_copyable = true;
        </script>



        <script src="../../clipboard-1626706a.min.js"></script>
        <script src="../../highlight-abc7f01d.js"></script>
        <script src="../../book-a0b12cfe.js"></script>

        <!-- Custom JS scripts -->



    </div>
    </body>
</html>
